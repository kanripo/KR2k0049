# -*- mode: mandoku-view; -*-
#+TITLE: 山西通志
#+DATE: 2015-08-24 22:42:26.475437
#+PROPERTY: ID KR2k0049
#+PROPERTY: BASEEDITION WYG    
#+PROPERTY: JUAN 卷二百二十六
<pb:KR2k0049_WYG_226-1a>¶
欽定四庫全書¶
　山西通志巻二百二十六¶
　　藝文(四十/五)　(詩六/)¶
　七絶¶
唐¶
　　崔處士林亭　　　　　　　　　王　維¶
綠樹隂濃蓋四隣青苔日厚自無塵科頭箕踞長松下¶
白眼看他世上人¶
<pb:KR2k0049_WYG_226-1b>¶
　　贈裴旻將軍¶
腰間寳劍七星文臂上琱弓百戰勲見說雲中擒黠虜¶
始知天上有將軍¶
　　渭城曲¶
渭城朝雨浥輕塵客舍青青柳色新勸君更盡一杯酒¶
西出陽闗無故人¶
　　寄韓鵬　　　　　　　　　　　李　頎¶
爲政心閒物自閒朝看飛鳥暮飛還寄書河上神明宰¶
<pb:KR2k0049_WYG_226-2a>¶
羡爾城頭姑射山¶
　　送薛大夫赴安陸　　　　　　　王昌齡¶
津頭雲雨暗湘山遷客離憂楚地顔遥送扁舟安陸郡¶
天邊何處穆陵闗¶
　　塞下　　　　　　　　　　　　常　建¶
鐡馬胡裘出漢營分麾百道救龍城左賢未遁旌竿折¶
過在将軍不在兵¶
　　虢州後亭送李判官使赴晉絳　　岑　參¶
<pb:KR2k0049_WYG_226-2b>¶
西原驛路挂城頭客散紅亭雨未收君去試看汾水上¶
白雲猶似漢時秋¶
　　獻封大夫破播仙凱歌六首¶
漢将承恩西破戎㨗書先奏未央宫天子預開麟閣待¶
祗今誰數貳師功¶
官軍西出過樓蘭營幕傍臨月窟寒蒲海曉霜凝馬尾¶
䓤山夜雪撲旌竿¶
鳴笳疊鼓擁回軍破國平蕃昔未聞丈夫鵲印揺邊月¶
<pb:KR2k0049_WYG_226-3a>¶
大将龍旗掣海雲¶
日落轅門鼓角鳴千羣靣縛出蕃城洗兵魚海雲迎陣¶
秣馬龍堆月照營¶
蕃軍遥見漢家營滿谷連山遍哭聲萬箭千刀一夜殺¶
平明流血浸空城¶
暮雨旌旗濕未乾胡煙白草日光寒昨夜将軍連曉戰¶
蕃軍只見馬空鞍¶
　　涼州詞(集異記云開元中之渙與王昌齡高適齊/名共詣旗亭貰酒小飲有梨園伶官十數)¶
<pb:KR2k0049_WYG_226-3b>¶
　　　(人㑹讌三人因避席隈映擁爐以觀焉俄有妙/妓四軰奏樂皆當時名部昌齡等私相約曰我)¶
　　　(軰各擅詩名毎不自定甲乙今者可以宻觀諸/伶所謳若詩入歌詞之多者爲優初謳昌齡詩)¶
　　　(次謳適詩又次復謳昌齡詩之渙自以得名已/久因指諸妓中最佳者曰待此子所唱如非我)¶
　　　(詩即終身不敢與子争衡次至䨇鬟發聲果謳/黄河云云因大諧笑諸伶詣問語其事乃競拜)¶
　　　(乞就筵席三人/從之飲醉竟日)　　　　　　　王之渙¶
黄河遠上白雲間一片孤城萬仭山羌笛何須怨楊柳¶
春光不度玉門闗¶
　　過宋氏五女舊居　　　　　　　竇　常¶
<pb:KR2k0049_WYG_226-4a>¶
謝庭風韻媫妤才天縱斯文去不迴一宅柳花今似雪¶
鄉人擬築望仙臺¶
　　河中府崇福寺看花　　　　　　盧　綸¶
聞道山花如火紅平明登寺已經風老僧無見亦無說¶
應與看人心不同¶
　　題伯夷廟¶
中條山下黄礓石壘作夷齊廟裏神落葉滿堦塵滿座¶
不知澆酒爲何人¶
<pb:KR2k0049_WYG_226-4b>¶
　　將赴京留獻令公¶
沙鶴驚鳴野雨收大河風物颯然秋力微恩重諒難報¶
不是行人不解愁¶
　　度破訥沙二首　　　　　　　　李　益¶
眼見風來沙旋移經年不省草生時莫言塞北無春到¶
總有春來何處知¶
破訥沙頭鴈正飛鸊鵜泉上戰初歸平明日出東南地¶
滿磧寒光生鐡衣¶
<pb:KR2k0049_WYG_226-5a>¶
　　夜上受降城聞笛¶
回樂峯前沙似雪受降城外月如霜不知何處吹蘆管¶
一夜征人盡望鄉¶
　　上黄堆烽¶
心期紫閣山中月身過黄堆烽上雲年髮已從書劔老¶
戎衣更逐霍将軍¶
　　昭君詞　　　　　　　　　　　李　端¶
李陵初送子卿回漢月明明照帳來憶著長安舊遊處¶
<pb:KR2k0049_WYG_226-5b>¶
千門萬户玉樓臺¶
　　裴十六㕔即事　　　　　　　　劉　商¶
主人能政訟庭閒帆影雲峯户牖間每到夕陽嵐翠近¶
只言籬障倚前山¶
　　送紅線　　　　　　　　　　　冷朝陽¶
採菱歌怨木蘭舟送客䰟銷百尺樓還似洛妃乗霧去¶
碧天無際水空流¶
　　太原贈李屬侍御　　　　　　　楊巨源¶
<pb:KR2k0049_WYG_226-6a>¶
路入桑乾塞鴈飛棗郎年少有光輝春風走馬三千里¶
不廢看花君繡衣¶
　　題五老峯下費君書院¶
解向花間栽碧松門前不負老人峯已将心事隨身隠¶
認得溪雲第幾重¶
　　奉使鎭州行次承天行營奉酬裴司空¶
　　　　　　　　　　　　　　　　韓　愈¶
竄逐三年海上歸逄公復此著征衣旋吟佳句還鞭馬¶
<pb:KR2k0049_WYG_226-6b>¶
恨不身先去鳥飛¶
　　夕次夀陽驛題吳郎中詩後¶
風光欲動別長安春半邊城特地寒不見園花兼巷柳¶
馬頭惟有月團團¶
　　讀蘇屬國傳　　　　　　　　　陳　羽¶
天山西北居延海沙塞重重不見春腸斷帝鄉遥望日¶
節旄零落漢家臣¶
　　美溫尚書鎭定興元以詩寄賀　　劉禹錫¶
<pb:KR2k0049_WYG_226-7a>¶
旌旗入境犬無聲戮盡鯨鯢漢水清從此世人開耳目¶
始知名将出書生¶
　　題石勒城二首　　　　　　　　呂　溫¶
長驅到處積人頭大斾連營壓上游建業烏棲何足問¶
慨然歸去王中州¶
天生傑異固難馴應變摧枯若有神夷甫自能疑倚嘯¶
忍将虛誕誤時人¶
　　讀鄂公傳　　　　　　　　　　白居易¶
<pb:KR2k0049_WYG_226-7b>¶
高臥深居不見人功名斗藪似灰塵唯留一部清商樂¶
月下風前伴老身¶
　　登甘露臺　　　　　　　　　　劉言史¶
偶至無塵空翠間雨花甘露境閒閒身心未寂終爲累¶
非想天中獨退還¶
　　旅次文水縣喜遇李少府　　　　施肩吾¶
爲君三日廢行程一縣官人是酒朋共憶襄陽同醉處¶
尚書坐上納銀觥¶
<pb:KR2k0049_WYG_226-8a>¶
　　雲州飲席¶
酒腸雖滿少歡情身在雲州望帝城巡次合當誰改令¶
先須爲我打還京¶
　　贈王屋劉道士¶
小有洞中長住客大羅天下後來仙出門即是㝷常處¶
未可還他跨鶴鞭¶
　　過汾水關　　　　　　　　　　張　祜¶
千里南來背日行闗門無事一侯嬴山根百尺路前去¶
<pb:KR2k0049_WYG_226-8b>¶
半夜耳中汾水聲¶
　　舜井　　　　　　　　　　　　朱慶餘¶
碧甃磷磷不記年青蘿鎻在小山顚向來下視千山水¶
疑是蒼梧萬里天¶
　　再經天涯地角山　　　　　　　雍　陶¶
每憶雲山養短才悔緣名利入塵埃十年馬足行多少¶
两度天涯地角來¶
　　度桑乾河¶
<pb:KR2k0049_WYG_226-9a>¶
南客豈曽諳塞北年年唯見鴈飛回今朝忽渡桑乾水¶
不似身來似夢來¶
　　自蔚州南入眞谷有似劔門因有歸思¶
我家蜀地身離久忽見胡山似劔門馬上欲垂千里淚¶
耳邊唯欠一聲猿¶
　　隂地闗見入蕃公主石上手跡¶
漢家公主昔和蕃石上今餘手跡存風雨幾年侵不滅¶
分明纎指印苔痕¶
<pb:KR2k0049_WYG_226-9b>¶
　　青塜　　　　　　　　　　　　杜　牧¶
青塜前頭隴水流燕支山上暮雲秋蛾眉一墜窮泉路¶
夜夜孤䰟月下愁¶
　　題木蘭廟¶
彎弓征戰作男兒夢裏曽經與畫眉幾度思歸還把酒¶
拂雲堆上祝明妃¶
　　渾河中　　　　　　　　　　　李商隱¶
九廟無塵八馬回奉天城壘長春苔咸陽原上英雄骨¶
<pb:KR2k0049_WYG_226-10a>¶
半向君家養馬來¶
　　所居永樂縣久旱縣宰祈禱得雨因賦詩¶
甘膏滴滴是精誠晝夜如絲一尺盈秪怪閭閻喧鼓吹¶
邑人同報束長生¶
　　題朝陽巖　　　　　　　　　　牛　叢¶
躡石攀蘿路不迷曉天風好浪花低洞名獨占朝陽號¶
應有梧桐待鳯棲¶
　　皇華舖題　　　　　　　　　　薛　逢¶
<pb:KR2k0049_WYG_226-10b>¶
孤戌迢迢蜀路長鳥鳴山館客思鄉更看絶頂煙霞外¶
數樹岩花照夕陽¶
　　伏牛山　　　　　　　　　　　薛　能¶
虎蹲峰狀屈名牛落日連村好望秋不爲時危耕不得¶
一犁風雨便歸休¶
　　蒲中齋後晚望¶
河邊霽色無人見身𢃄春風立岸頭濁水茫茫有何意¶
日斜還向古蒲州¶
<pb:KR2k0049_WYG_226-11a>¶
　　太原使院晚出¶
青門無路入清朝濫作将軍最下僚同舍盡歸身獨在¶
晚風開印葉蕭蕭¶
　　渡桑乾河　　　　　　　　　　賈　島¶
客舍并州已十霜歸心日夜憶咸陽無端更渡桑乾水¶
却望并州是故鄉¶
　　題河中紫極宮　　　　　　　　溫庭筠¶
昔年曽伴玉眞遊每到仙宮即是秋曼倩不歸花落盡¶
<pb:KR2k0049_WYG_226-11b>¶
滿叢煙露月當樓¶
　　隨邊使過五原　　　　　　　　儲嗣宗¶
偶逐星車犯虜塵故鄉常恐到無因五原西去陽闗廢¶
日漫平沙不見人¶
　　聞河中王鐸加都統　　　　　　高　駢¶
煉汞燒鉛四十年至今猶在藥爐前不知子晉緣何事¶
只學吹簫便得仙¶
　　澠池　　　　　　　　　　　　汪　遵¶
<pb:KR2k0049_WYG_226-12a>¶
西秦北趙各稱高池上張筵列我曹何事君王親撃缶¶
相如有劔可吹毛¶
　　晉河¶
風引征㠶管吹高晉君張晏俟雄豪舟人笑指千餘客¶
誰是煙霄六翮毛¶
　　自河西歸山二首　　　　　　　司空圖¶
一水悠悠一葉危徃來長恨阻歸期鄉闗不是無華表¶
自爲多驚獨上遲¶
<pb:KR2k0049_WYG_226-12b>¶
水濶風驚去路危孤舟欲上更遲遲鶴羣長擾三珠樹¶
不借人間一隻騎¶
　　憶中條¶
燕辭旅舍人空在螢出踈籬菊正芳堪恨昔年聯句地¶
念經僧掃過重陽¶
　　故鄉杏花¶
寄花寄酒喜新開左把花枝右把杯欲問花枝與杯酒¶
故人何得不同來¶
<pb:KR2k0049_WYG_226-13a>¶
　　證因亭¶
峰北幽亭願證因他生此地却容身上方僧在時應到¶
笑認前銜記寫眞¶
　　光啓丁未別山¶
草堂琴畫已拌燒猶託鄰僧䕶燕巢此去不緣名利去¶
若逢逋客莫相嘲¶
　　虞鄉北原¶
澤北邨貧煙火獰稚田冬旱倩牛耕老人惆悵逢人訴¶
<pb:KR2k0049_WYG_226-13b>¶
開盡黄花麥未金¶
　　上方¶
花落更同悲木落鶯聲相續即蟬聲榮枯了得無多事¶
只是閒人漫繫情¶
　　王官二首¶
風荷似醉和花舞沙鳥無情伴客閒總是此中皆有恨¶
更看微雨半遮山¶
荷塘煙罩小齋虚景物皆宜入畫圖盡日無人只高臥¶
<pb:KR2k0049_WYG_226-14a>¶
一䨇白鳥隔紗厨¶
　　李居士¶
高風只在五峰前應是精靈降作賢萬里無雲惟一鶴¶
鄉中同看却昇天¶
　　修史亭五首¶
山前鄰叟去紛紛獨强衰羸愛杜門漸覺一家看冷落¶
地爐生火自溫存¶
甘心七十且酣歌自算平生幸已多不似香山白居士¶
<pb:KR2k0049_WYG_226-14b>¶
晚将心地著禪魔¶
烏紗巾上是青天檢束酬知四十年誰料平生臂鷹手¶
挑燈自送佛前錢¶
少年已慣擲年光時節催驅獨不忙今日無疑亦無病¶
前程無事擾醫王¶
籬落輕寒整頓新雪晴歩屣㑹諸鄰自從南至歌風頂¶
始見人煙外有人¶
　　力疾山下吳村看杏花十九首¶
<pb:KR2k0049_WYG_226-15a>¶
春來漸覺一川明馬上繁花作陣迎掉臂只将詩酒敵¶
不勞金鼔助横行¶
閶闔曽排捧御鑪猶看曉月認金鋪羸形不畫凌煙閣¶
只爲微才激壯圖¶
鏡留雪鬢暖消無春到梨花日又晡移取扶桑堦下種¶
年年看長礙金烏¶
折來未盡不須休年少争來莫與留更願狂風知我意¶
一時吹向海西頭¶
<pb:KR2k0049_WYG_226-15b>¶
才情百巧鬭風光却笑雕花刻葉忙熨帖新巾來與裹¶
猶看騰踏少年塲¶
浮世榮枯總不知且憂花陣被風欺儂家自有麒麟閣¶
第一功名只賞詩¶
白衫裁袖本教寛朱紫由來亦一般王老小兒吹笛看¶
我儂試舞爾儂看¶
單牀薄被又羇棲待到花開亦甚迷若道折多還有罪¶
只應鶯囀是金雞¶
<pb:KR2k0049_WYG_226-16a>¶
近來桃李半燒枯歸臥鄉園只老夫莫算明年人在否¶
不知花得更開無¶
漢王何事損精神花滿深宫不見春穠艶三千臨粉鏡¶
獨悲掩靣李夫人¶
能艶能芳自一家勝鸞勝鳯勝煙霞客來須共醒醒看¶
碾盡明昌幾角茶¶
造化無端欲自神裁紅剪翠爲新春不如分減閒心力¶
更助英豪濟活人¶
<pb:KR2k0049_WYG_226-16b>¶
徘徊自勸莫沾纓分付年年谷口鶯却頼無情容易别¶
有情早箇不勝情¶
閒歩偏宜舞袖迎春光何事獨無情垂楊合是詩家物¶
只愛敷溪道北生¶
亦知王大是昌齡杜二其如律韻清還有酸寒堪笑處¶
擬誇朱&KR0807;更峥嶸¶
潘郎愛說是詩家枉占河陽一縣花千載幾人搜警句¶
補方金字愛晴霞¶
<pb:KR2k0049_WYG_226-17a>¶
行樂溪邊歩轉遲出山漸減探花期去年四度今三度¶
恐到憑人折去時¶
此身衰病轉堪嗟長忍春寒獨惜花更恨新詩無紙寫¶
蜀牋堆積是誰家¶
昨日黄昏始看回夢中相約又銜杯起來聞道風飄却¶
猶擬教人掃取來¶
　　代崇徽公主意　　　　　　　　李山甫¶
金釵墜地鬢堆雲自别朝陽帝豈聞遣妾一身安社稷¶
<pb:KR2k0049_WYG_226-17b>¶
不知何處用将軍¶
　　傅巖　　　　　　　　　　　　胡　曾¶
巖前版築不求伸方寸那希據要津自是武丁安寢夜¶
一宵宫裏夢賢人¶
　　泜水¶
韓信經營按鏌鎁臨戎叱咤有誰加猶疑轉戰逢勍敵¶
更向軍中問左車¶
　　馬陵¶
<pb:KR2k0049_WYG_226-18a>¶
墜葉蕭蕭九月天驅兵獨過馬陵前路旁古木蟲書處¶
記得将軍破敵年¶
　　首陽山¶
孤竹夷齊恥戰争望塵遮道請休兵首陽山倒爲平地¶
應始無人說姓名¶
　　摩笄山¶
春草綿綿代日低山邊立馬看摩笄黄鶯也解追前事¶
來向夫人死處啼¶
<pb:KR2k0049_WYG_226-18b>¶
　　長平¶
長平瓦震武安初趙卒俄成戲鼎魚四十萬人俱下世¶
元戎何用讀兵書¶
　　平城¶
漢帝西征䧟虜塵一朝圍解議和親當時已有吹毛劔¶
何事無人殺奉春¶
　　箕山¶
寂寂箕山春復秋更無人到此溪頭棄瓢巖畔中宵月¶
<pb:KR2k0049_WYG_226-19a>¶
千載空聞屬許由¶
　　居延¶
漠漠平沙際碧天問人云此是居延停驂一顧猶魂斷¶
蘇武曽禁十九年¶
　　李陵臺¶
北入單于萬里疆五千兵敗滯窮荒英雄不伏蠻夷死¶
更築高臺望故鄉¶
　　黄河曉渡　　　　　　　　　　羅　鄴¶
<pb:KR2k0049_WYG_226-19b>¶
大河平野正窮秋羸馬羸僮古渡頭昨夜蓮花峰下月¶
隔簾相伴到明愁¶
　　初秋到慈州冬首換絳牧　　　　唐彦謙¶
秋杪初攀玉樹枝隔年無計待春暉自嫌暫作仙城守¶
不逐鶯來共燕飛¶
　　北齊¶
草草招提强據鞍周師乘勝莫回看背城肎戰知虚實¶
争奈人前忍笑難¶
<pb:KR2k0049_WYG_226-20a>¶
　　塞上曲　　　　　　　　　　　周　朴¶
一陣風來一陣砂有人行處没人家黄河九曲氷先合¶
紫塞三春不見花¶
　　借薛尚書集　　　　　　　　　鄭　谷¶
江天冬暖似花時上國音塵杳未知正被蟲聲喧老耳¶
今君又借薛能詩¶
　　幷州　　　　　　　　　　　　韓　偓¶
戍旗青草接榆闗雨裏幷州四月寒誰㑹憑闌潛忍淚¶
<pb:KR2k0049_WYG_226-20b>¶
不勝天際似江干¶
　　豫讓　　　　　　　　　　　　吳　融¶
韓魏同謀反覆深晉陽三版免成沉趙襄當靣何須恨¶
不把干將訪負心¶
　　豫讓橋¶
豫讓酬恩歲已深高名不朽到如今年年橋上行人過¶
誰有當時國士心¶
　　壺關道中作　　　　　　　　　韋　莊¶
<pb:KR2k0049_WYG_226-21a>¶
處處兵戈路不通却從山北去江東黄昏欲到壺闗寨¶
匹馬寒嘶野草中¶
　　垣縣山中尋李書記山居不遇留題河次店¶
白雲紅樹𡵻㟍東名鳥羣飛古畫中仙吏不知何處隱¶
山南山北雨濛濛¶
　　青塜　　　　　　　　　　　　張　蠙¶
傾國可能勝效國無勞㝠寞更思回太眞雖是承恩死¶
祗作飛塵向馬嵬¶
<pb:KR2k0049_WYG_226-21b>¶
　　經慈州感謝郎中　　　　　　　黄　滔¶
金聲乃是古詩流况有池塘春草儔莫道宣城獨垂號¶
雲山彼此謝公遊¶
　　張儀　　　　　　　　　　　　徐　夤¶
荆楚南來又北歸分明舌在不應違懷王本是無心者¶
籠得蒼蠅却放飛¶
　　唐堯　　　　　　　　　　　　周　曇¶
祅氛不起瑞烟輕端拱垂衣日月明傳事四方無外役¶
<pb:KR2k0049_WYG_226-22a>¶
茅茨深處土堦平¶
　　虞舜¶
進善懲奸立帝功功成揖讓益溫恭滿朝卿士多元凱¶
爲黜兠苖與四凶¶
　　舜妃二首¶
蒼梧一望隔重雲帝子悲尋不記春何事淚痕偏在竹¶
貞姿應念節高人¶
瀟湘何代泣幽魂骨化重泉志尚存若道地中休下淚¶
<pb:KR2k0049_WYG_226-22b>¶
不應新竹有啼痕¶
　　夷齊¶
讓國由衷義亦乖不知天命匹夫才将除暴虐誠能阻¶
何異﨑嶇助紂來¶
　　平公¶
鴻鵠輕騰萬里高何殊朝野得賢豪能知翼戴穹蒼力¶
不是䝉茸腹背毛¶
　　趙宣子¶
<pb:KR2k0049_WYG_226-23a>¶
門人曽不有提彌連嗾呀呀孰敢支臨難若教無茍免¶
亂朝争那以獒爲¶
　　郄成子¶
陳樂無懽璧在隅宰臣懐智有微謨茍非成子當明哲¶
誰是仁人可托孤¶
　　靈輙¶
失水枯鱗得再生翳桑無地謝深情朱輪未染酬恩血¶
公子何由見赤誠¶
<pb:KR2k0049_WYG_226-23b>¶
　　叔向¶
重祿存家不敢言小臣憂禍亦如然明開諫諍能無罪¶
秪此宜爲理國先¶
　　智伯¶
三國連兵敵就擒晉陽城下碧波深風濤撼處看沉趙¶
舟楫不從飜自沈¶
　　文公¶
滅虢吞虞未息兵柔秦敗楚霸威成文公徒欲三强服¶
<pb:KR2k0049_WYG_226-24a>¶
分晉元來是六卿¶
　　景公¶
覺病當宜早問師病深難療恨難追晉侯徒有秦毉緩¶
疾在膏肓救已遲¶
　　博陸侯¶
棟梁徒自保堅貞毁穴難防雀䑕争不是主人知詐僞¶
如何柱石免欹傾¶
　　師曠¶
<pb:KR2k0049_WYG_226-24b>¶
老能勸學照餘生似夜隨燈到處明徃行前言如不見¶
暗中無燭若爲行¶
　　鮑宣妻¶
君惡奢華意不歡一言從儉亦何難但能和樂同琴瑟¶
未必恩情在綺紈¶
　　前趙劉聰¶
戎羯誰令識善言刑将不捨遽能原垂成却罷鳯儀殿¶
仍改逍遥納諫園¶
<pb:KR2k0049_WYG_226-25a>¶
　　題龍渦洞　　　　　　　　　　張仁溥¶
折花擕酒看龍渦鏤玉長旌俊彦過他日各爲雲外客¶
碧紗籠却又如何¶
　　閒居雜興　　　　　　　　　　陳　陶¶
虞韶九奏音猶在只是巴童自棄遺閒臥清秋憶師曠¶
好風揺動古松枝¶
　　王坦之(晉/)　　　　　　　　　　孫元宴¶
晉祚安危只此行坦之何必苦憂驚謝公合定寰區在¶
<pb:KR2k0049_WYG_226-25b>¶
争遣當時事得成¶
　　王恭(晉/)¶
春風濯濯柳容儀鶴氅神情舉世推可惜教君仗旄鉞¶
枉将心地托牢之¶
　　王僧辨(陳/)¶
彼此英雄各有名石頭高臥擬争衡當時堪笑王僧辨¶
待欲将心託聖明¶
　　送客之潞府　　　　　　　　　韓　翃¶
<pb:KR2k0049_WYG_226-26a>¶
官柳青青匹馬嘶迴風暮雨入銅鞮佳期别在春山裏¶
應是人葠五葉齊¶
　　過鴈門次履道韻　　　　　　　宋　𩔖¶
隴水無情各自流潘郎䨇鬢不禁秋一天寒色鴈初過¶
滿地月明人欲愁¶
　　題中條静觀(侯道華/上昇處)　　　　　　鄭　遨¶
松頂留衣上玉霄永傳異跡在中條不知揖徧諸仙否¶
欲請還丹問昨宵¶
<pb:KR2k0049_WYG_226-26b>¶
　　題端正樹　　　　　　　　　貞元文士¶
昔日偏霑雨露榮徳皇西幸賜嘉名馬嵬此去無多地¶
合向楊妃冡上生¶
　　玉龍子詩　　　　　　　　　天寳時人¶
聖運潛符瑞玉龍自興雲雨更無踪不如渭水沙中得¶
争保鑾輿復九重¶
　　寄歐陽詹　　　　　　　　　　太原妓¶
自從別後減容光半是思郎半恨郎欲識舊來雲髻様¶
<pb:KR2k0049_WYG_226-27a>¶
爲奴開取縷金箱¶
　　突厥三臺　　　　　　　　　　盛小叢¶
鴈門山上鴈初飛馬邑䦨中馬正肥日旰山西逢驛使¶
殷勤南北送征衣¶
　　書石壁　　　　　　　　　　　王　氏¶
何事潘郎戀别筵歡情未斷妾心懸汰王灘下相思處¶
猨叫空山月滿船¶
宋¶
<pb:KR2k0049_WYG_226-27b>¶
　　霍岳　　　　　　　　　　　　杜　衍¶
萬古神山入盛談而今眞得對晴嵐禪門邂逅能留客¶
茶泛磁甌酒欲酣¶
　　玉兔寺　　　　　　　　　　　王　隨¶
霜毫感應早呈祥誰布黄金建寳坊古殿幡花遶眞聖¶
美名靈跡異諸方¶
殿庭松栢午隂濃地占神山絶境中瑞質有靈千古在¶
金田疑是玉蟾宮¶
<pb:KR2k0049_WYG_226-28a>¶
　　遊開化寺(在舍利山/)　　　　　　韓　琦¶
䝉山崦裏藏神宮朝蒼暮翠嵐光濃枯松老栢競醜怪¶
危巒峻嶺相彌縫¶
　　潞安城南柳林二首　　　　　　歐陽修¶
一路黄沙白日寒柳林秋色送征鞍更堪昨夜西風落¶
霜葉烟條太已殘¶
野路籬花放蕋新古墩殘柳閱黄塵葉稀風起逢揺落¶
猶挽長條贈遠人¶
<pb:KR2k0049_WYG_226-28b>¶
　　嵩巫亭　　　　　　　　　　　富　弼¶
平地烟霄此半分繡楣丹檻照清汾風簾暮抱秋空碧¶
剰見西山數嶺雲¶
　　過李長者故居　　　　　　　　楊　謨¶
方山百里路﨑嶇按部因尋長者居伏虎已歸天女去¶
隴頭新見萬松株¶
　　三月晦日登豐州故城　　　　　司馬光¶
春盡蕪城天一涯白榆生莢柳生花滿川戰骨知誰罪¶
<pb:KR2k0049_WYG_226-29a>¶
深屬來人戒覆車¶
　　過北平王祠¶
唐相靈祠古到今庭前槐栢綠成隂昔時圖像雖通妙¶
難狀籌謀爲國心¶
　　夷齊¶
夷齊䨇骨已成塵獨有清名日日新餓死溝中人不識¶
可憐今古幾何人¶
　　題岢嵐軍雲際寺　　　　　　　邵堯夫¶
<pb:KR2k0049_WYG_226-29b>¶
烟嵐一簇峙崔嵬到此令人心自灰上有神仙無氏姓¶
洞門閒倚白雲開¶
　　謝王澤州寄長松兼簡張天覺二首¶
　　　　　　　　　　　　　　　　蘇　軾¶
莫道長松浪得名能教覆額两眉青便将徑寸同千尺¶
知有竒功似茯苓¶
憑君說與埋輪使速寄長松作解嘲無復青黏和漆葉¶
枉将鍾乳敵仙茅¶
<pb:KR2k0049_WYG_226-30a>¶
　　三陽山　　　　　　　　　　　陳希夷¶
華山高處是吾宫出即凌虛跨曉風臺殿不將金鎻閉¶
來時自有白雲封¶
　　題陽關圖　　　　　　　　　　黄庭堅¶
斷腸聲裏無形影畫出無聲亦斷腸想得陽闗更西路¶
北風低草見牛羊¶
　　駐岢嵐軍¶
日斜汾沁催騎馬雪暗岢嵐傳酒杯塞上金湯惟粟粒¶
<pb:KR2k0049_WYG_226-30b>¶
胸中氷鏡是人才¶
　　過靈泉寺四首　　　　　　　　黄　亷¶
鳥噪僧眠春晝遲松隂樓殿日高時入門未脫征裘立¶
拂壁先看學士詩¶
六年道路三經此山色泉聲似故人慚愧老僧相慰問¶
官郎何事過門頻¶
瘦馬行行不著鞭一逢泉石便留連每來無可相求索¶
只是松牕借榻眠¶
<pb:KR2k0049_WYG_226-31a>¶
攬勝尋幽本爲閒可能忙裏去游山權宜且輟公家事¶
看徧林泉夜始還¶
　　明仙訪上人不遇　　　　　　　蘇　過¶
暫抛塵土叩雲扉山色空濛翠濕衣澗水松風俱有恨¶
道人瓶鉢幾時歸¶
　　羅漢寺　　　　　　　　　　　段　讓¶
解職歸來謝世譁東風閒歩到僧家何時許我棲雲榻¶
夜掃寒爐煮雪花¶
<pb:KR2k0049_WYG_226-31b>¶
　　題紫團山三十六景　　　　　　王　寀¶
　　　迎暘峰¶
陽燧初升八極車飛光猶𢃄赤城霞山英固有葵心在¶
不許羣峰取次遮¶
　　　倚秀峰¶
山形疊疊掩禪闗長薄蕭森落照間天女欲誇新結束¶
都将翠藻簇煙鬟¶
　　　天杠¶
<pb:KR2k0049_WYG_226-32a>¶
不分蒼梧西北傾只将一柱與搘撑而今六幕安然處¶
不使斯人樂太平¶
　　　磨崖¶
家山本與語溪接使節曽過砥柱遊見說紫團銘勒處¶
西風千里重回頭¶
　　　濯纓溪¶
江上老人終獨徃塵中孺子果何知溪翁欲識滄浪意¶
看取青霄浸月時¶
<pb:KR2k0049_WYG_226-32b>¶
　　　東華表¶
借問遼東鶴歸來得許悲浮生隨念變何待塜纍纍(附/)¶
　　　西華表¶
寄謝西朝相神奸古有圖如何延客處庭燎照豐狐(附/)¶
　　　碧蘿峰¶
風曳山妃𢃄雲穿木客衣青松容嫋嫋紅葉半飛飛月¶
爲幽人罷春從舊處歸明朝碧峰外試與絆斜暉(附/)¶
　　　金屋山¶
<pb:KR2k0049_WYG_226-33a>¶
雲拂層峰四靣朝朝陽北過更岧嶤金仙自合居金屋¶
不爲膠東貯阿嬌¶
　　　鴟尾山¶
天借溪頭奠佛居全将帝所作規模漢家不識眞鴟尾¶
何笑區區問越巫¶
　　　山翁崖¶
仙翁愛山居留形在東嶺風林度嘯聲雲壑漾飛影華¶
髮欲蕭蕭青瞳猶耿耿追踪有名流回首發深省(附/)¶
<pb:KR2k0049_WYG_226-33b>¶
　　　駐雲亭¶
塵迹初從世網收一邱一壑此優游却應化作飛雲片¶
長向亭前伴客留¶
　　　老人峰¶
江廬已别游河侶商洛休陪謁漢賔獨立南山千嶂裏¶
長将萬夀祝嚴宸¶
　　　南極園¶
清徴有逸仙疇昔下南極紫氣遠成圖照此太白域芝¶
<pb:KR2k0049_WYG_226-34a>¶
田手所耘地靈亦知嗇雲根一十八劚握安可得惟餘¶
亂峯間喬林竦寒色(附/)¶
　紫團勝賞聞之舊矣壺闗大夫俾圖作讚欲得予詩¶
　時在管城錦繡潭上自食至晡三十六景賦之遍㸃¶
　竄一二字耳因以草巻寄之時政和六年秋九月既¶
　望乙巳輔道書郡志曰輔道書字神竒原刻十二石¶
　亦以搨本累僧碎之埋於山麓後人踪跡掘之止得¶
　八石嵌之慈雲寺壁間後止存四石順治十八年知¶
<pb:KR2k0049_WYG_226-34b>¶
　縣朱輔移置學宫¶
　　安邑飲葡萄酒詩　　　　　　　王　孚¶
風含翠蔓舞蒼虬露濕驪珠拂素秋釀酒儘堪留客醉¶
比來何必問涼州¶
　　王官瀑布　　　　　　　　　　雷　臨¶
區區奔走漫華巔一别王官十四年綠玉峽中噴白玉¶
溉田澆竹滿平川¶
　　三門砥柱　　　　　　　　　　張保源¶
<pb:KR2k0049_WYG_226-35a>¶
鑿開山骨過長河水土方平叙九歌舉世但傳神禹力¶
誰人知是帝功多¶
　　游休休亭　　　　　　　　　　鄭　集¶
世事心知不可爲拂衣歸此養天機先生獨善端無意¶
肎續春秋辨是非¶
　　前題　　　　　　　　　　　　蒋之竒¶
勢利煎人漫白頭休休休去是良謀應須買取堪騎鶴¶
跨入芝田閬苑游¶
<pb:KR2k0049_WYG_226-35b>¶
　　訪王官谷休休亭二首　　　　　仇伯玉¶
飄香山徑踏殘花來訪仙鄉隱處家當日廟堂延至計¶
未應懷璧老煙霞¶
山鵶營巢欲哺兒晴杏拆早先離披盤回一徑穿碧篠¶
谷口數家耕水湄¶
　　游王官谷　　　　　　　　　　王　干¶
耐辱幽人不願名一邱一壑遂高情門前流水無冬夏¶
想見先生到骨清¶
<pb:KR2k0049_WYG_226-36a>¶
　　前題二首　　　　　　　　　　王欽臣¶
表聖於文尚未高善將名利比秋毫王官谷裏當安臥¶
天子呼來亦遯逃¶
鍾鼎山林出處明中間不合枉高情有錢須買王官谷¶
流水聲中過一生¶
　　去任辭湯廟　　　　　　　　　張之才¶
一官來此四經春不負蒼天不負民神道有靈應信我¶
去時猶似到時貧¶
<pb:KR2k0049_WYG_226-36b>¶
金¶
　　按部道中二首　　　　　　　　蕭　貢¶
窟野河中水没腰管岑官路雪封條一年樂事能多少¶
强半光隂馬上消¶
寒城睥睨插山隅秋半霜風塞草枯月轉譙樓天未曉¶
角聲吹徹小單于¶
　　岢嵐¶
岢嵐地勢横三汊河朔城墉挂一箕紫塞高連寒日短¶
<pb:KR2k0049_WYG_226-37a>¶
黄榆落盡長年悲¶
　　後趙¶
擬倫人物指高光可笑梟雛不自量正使成名皆䜿子¶
英雄也未到君行¶
　　眞容院詩¶
魔宮佛界等空虛此理何曽屬有無直向臺山始相見¶
可中還有二文殊¶
　　讀火山瑩禪師詩巻(禪師隩州白氏岐山令君舉/樞判文舉之弟自幼日有詩)¶
<pb:KR2k0049_WYG_226-37b>¶
　　　(名河東嘗有詩云十日柴門九不開松庭雨後/滿蒼苔草鞵挂起跏趺坐消得文殊更一來歸)¶
　　　(寂後客有示其/集者因題其上)¶
長短都歸一夢中身前身後兩無窮李憕信士今如在¶
定向江湖訪澤公¶
　　戊戌二月中旬登稷山清榭　　　張萬公¶
問囚推案朝還莫危坐不知春淺深今日檐間看風色¶
一株紅杏暗驚心¶
　　疊翠樓　　　　　　　　　　　郝　俁¶
<pb:KR2k0049_WYG_226-38a>¶
畫樓西畔石州山指㸃雲烟識翠鬟回首十年眞一夢¶
淡天如水夕陽間¶
　　過胥相墓　　　　　　　　　密國公璹¶
亭亭華表映朱門始見征西宰相尊下馬讀碑人不識¶
夷山高處望中原¶
　　瓶形嶺早發　　　　　　　　　元徳明¶
海雲蕭瑟雪花乾人在羊腸百八盤閒客不知名利苦¶
見時應作畫中看¶
<pb:KR2k0049_WYG_226-38b>¶
　　山園梨葉有青紅相半者戲作一詩¶
霜輕霜重偶然中一葉雖殊萬葉同不信世間閒草木¶
解隨兒女作青紅¶
　　過鳯皇山¶
鳯皇聞說似天壇北去南來馬上看想得松聲滿岩谷¶
秋風無際海波寒¶
　　沁水山寺　　　　　　　　　　王　寂¶
兩峽山高月半輪五更人起馬嘶頻無端又上長安道¶
<pb:KR2k0049_WYG_226-39a>¶
輸與僧牕飽睡人¶
　　自靈泉寺詣偃月山　　　　　　李　廣¶
立馬松間首重回亂峰無數翠成堆爲尋偃月山前路¶
直向白雲深處來¶
　　白巖寺羣山環抱村落相望亦竒觀也惜乎無水¶
　　　因作絶句書石當有水出　　　李　晏¶
只有山光無水聲我疑神物固巖扄如何鑿得飛泉出¶
當爲山僧叱六丁¶
<pb:KR2k0049_WYG_226-39b>¶
山寺尋春春已歸紫梅猶有折殘枝老僧兀坐如枯木¶
花謝花開總不知¶
　　題郝文忠公墓¶
仗節江南羡此行眞州猶稔使君名佳城鬱鬱埋西滸¶
恨不生還蘇子卿¶
　　鳥影過寒塘　　　　　　　　　武天和¶
著眼分明莫作疑從來形影本同歸不應水底青天上¶
更有飛禽仰靣飛¶
<pb:KR2k0049_WYG_226-40a>¶
　　題都君錫隱居　　　　　　　　李安時¶
恬處深山物外身門前常是聚蹄輪已知谷口馳名久¶
孰謂清朝乏子眞¶
　　寒食次陶公韻二首　　　　　　趙安時¶
莫怪山城後放花神靈秘惜晚生芽他鄉早發還先謝¶
春色都留聚我家¶
宛似安仁滿縣花風流善政作根芽太平官府看看見¶
再活疲民數百家¶
<pb:KR2k0049_WYG_226-40b>¶
　　送二道者歸汾州　　　　　　　許安仁¶
介休山下兩閒人來訪汾陽舊使君明日却歸塵外去¶
一䨇白鶴上青雲¶
　　青塜　　　　　　　　　　　　王元節¶
環珮魂歸青塜月琵琶聲斷黑山秋漢家多少征西将¶
泉下相逢也合羞¶
　　即事二首　　　　　　　　　　劉　昻¶
雨洗明河畫扇收胡牀露冷藥闌秋墻隂未得中庭月¶
<pb:KR2k0049_WYG_226-41a>¶
一㸃螢光草際流¶
山花山雨相兼落溪水溪雲一様閒野店無人問春事¶
酒旗風外鳥關關¶
　　王官谷¶
潛溪時照塵埃客微雨不遮天柱峰斜日落花人去盡¶
淡煙樓閣數聲鐘¶
　　題王官表聖祠　　　　　　　　姚　仿¶
表聖當年曾退棲林泉良是昔人非可憐天柱千尋立¶
<pb:KR2k0049_WYG_226-41b>¶
竟日無人空翠微¶
　　游王官谷謁司空表聖祠三首　　蔡　珪¶
簿書期㑹敢遷延暫爾城樓借榻眠咫尺王官未能去¶
俗緣妨我愛山緣¶
黄塵烏㡌走西州溽暑秋霖兩滯留居士有靈應見笑¶
微官何事不休休¶
雲裏高欄靣靣風欄邊列樹障秋空憑君爲我開穠綠¶
盡放南山入眼中¶
<pb:KR2k0049_WYG_226-42a>¶
　　醉經齋爲虞鄉麻長官賦　　　　周　昻¶
詩書讀破自融神不羡雲安麴米春黄巻至今眞味在¶
莫将糟粕待前人¶
　　贈益公和尚還超山　　　　　　王庭筠¶
平沙漠漠鴈翩翩風弄菰蒲水拍天短艇得魚撐月去¶
一聲漁笛破寒煙¶
　　八月十五日過泥河見鴈¶
家在孤雲落照間行人已上鴈門闗憑君爲報平安信¶
<pb:KR2k0049_WYG_226-42b>¶
才是雲中第一山¶
　　蔡村道中　　　　　　　　　　楊雲翼¶
水連深竹竹連沙村落蕭蕭已暮鴉行盡畫圖三十里¶
青山影裏見人家¶
　　陽春門隄上¶
薄薄晴雲漏日高雪消土脉潤如膏東風可是多才思¶
先送輕黄到柳梢¶
　　北園　　　　　　　　　　　　劉從益¶
<pb:KR2k0049_WYG_226-43a>¶
碧梧斜影落胡牀白葛烏巾滿意涼宴坐不知紅日晚¶
笋輿歸路麥花香¶
　　食松子　　　　　　　　　　　雷　思¶
千嵓玉立盡長松半夜珠璣落雪風休道東游無所得¶
歲寒梁棟滿胸中¶
　　題天柱峰¶
一峯凝碧倚晴空一水縈紆一徑通中有幽人猶說古¶
誰知高興與今同¶
<pb:KR2k0049_WYG_226-43b>¶
　　藏雲洞¶
仙人愛茹紫芝香占得中條最上方何事紅塵飛不到¶
幽居常被白雲藏¶
　　憇三詔亭　　　　　　　　　　王伯迪¶
水竹蕭森一徑開濯纓亭下洗塵埃情知相約皆無實¶
不礙偷閒乗興來¶
　　望天柱峰三絶　　　　　　　　李　楫¶
買得王官作主人青山伴侶碧溪鄰千縑盡散傍人手¶
<pb:KR2k0049_WYG_226-44a>¶
想見清無一㸃塵¶
先生節義全終始名與青山萬古高遺像僅存人已遠¶
滿嵓修竹冷蕭騷¶
仕路奔馳兩鬢華誰能來此老烟霞而今三詔亭前水¶
都屬尋常射利家¶
　　游王官谷　　　　　　　　　　王隆吉¶
不見高人耐辱公倚天山色自清雄憑君莫促東州駕¶
且看蒼崖瀉玉虹¶
<pb:KR2k0049_WYG_226-44b>¶
　　遠祖鴈門武皇　　　　　　　　李　汾¶
死心唐室正諸侯鐡馬南來隘九州當日三垂岡上意¶
諸孫空抱腐儒羞¶
　　讀裕之弟詩藁有鶯聲柳巷深之句漫題三詩其¶
　　　後　　　　　　　　　　　　元好古¶
阿翁醉語戲兒癡說著蟬詩也道竒吳下阿䝉非向日¶
新篇争遣九泉知¶
鶯藏深樹只聞聲不著詩家畫不成慙愧阿兄無好語¶
<pb:KR2k0049_WYG_226-45a>¶
五言城下把降旌¶
傳家詩學在諸郎剖腹留書死敢忘背上錦囊三箭在¶
直須千古說穿楊¶
　　崆峒山圖爲横溪翁賦二首　　　劉祖謙¶
好竒仍有客相擕絶頂披雲快一躋三十六峯青似染¶
五年拄笏羡横溪¶
獨占名山每羡渠京塵今日汙吟鬚西州十載經行處¶
惆悵雲烟是畫圖¶
<pb:KR2k0049_WYG_226-45b>¶
　　寄陳正叔雷希顔　　　　　　　劉光謙¶
東南形勝古徐州人物休評第幾流落落陳雷天下士¶
故應連榻臥黄樓¶
　　李鴈門　　　　　　　　　　　史公奕¶
天下三分二屬梁區區獨木欲支唐錦囊三矢傳遺恨¶
不救朱三著赭黄¶
　　西京道中　　　　　　　　　　蔡松年¶
來時綠水稻如鍼歸日青梢没鶴深莫忘共山買田約¶
<pb:KR2k0049_WYG_226-46a>¶
藕花相間柳隂隂¶
　　藺相如墓　　　　　　　　　　田天澤¶
翠疊峰巒歩幛新上卿廟貌萬年春可憐完璧歸來後¶
故里蕭蕭也入秦¶
　　山中　　　　　　　　　　　　馬天來¶
青林寂寂鳥關關畫出風煙落照間脫却草鞋臨水坐¶
野雲分我一邊閒¶
　　山隂縣　　　　　　　　　　　史　肅¶
<pb:KR2k0049_WYG_226-46b>¶
湧雲驅雨不成霖山徑危行未要深午夢初回烏鳥樂¶
小亭斜日柳隂隂¶
　　寶嵓僧舍　　　　　　　　　　宗　道¶
寂寂鐘魚栢滿軒午風輕颺煮茶烟西堂竟日無人到¶
只許山人借榻眠¶
　　文中子讀經　　　　　　　　　董文甫¶
紛紛述作史才雄聽似秋來百草蟲不是春雷轟蟄窟¶
蚓蛇㑹得化成龍¶
<pb:KR2k0049_WYG_226-47a>¶
　　晉祠　　　　　　　　　　　　史士舉¶
小橋流水竹蕭森竹裏人家一徑深只欠東風小籬落¶
梅花疎淡月籠隂¶
　　糧山積雪　　　　　　　　　　王　綱¶
休糧山頂雪成堆趙壁秦城迹已埋獨喜豐年應有兆¶
陽春一曲向誰裁¶
　　遊棲巖寺　　　　　　　　　　張　瓚¶
林表招人白塔明竹間蘭芷石泉清惠崇水墨西軒景¶
<pb:KR2k0049_WYG_226-47b>¶
烟帶平蕪水帶城¶
　　清明上已游春　　　　　　　　劉　汲¶
山城無事早休衙閒逐東風看落花行處不敢呵喝鬧¶
恐驚林外野人家¶
　　過興儒里　　　　　　　　　　顔　諮¶
雲林垂幕覆山村半嶺牛羊日已曛名謂興儒應不妄¶
太平今日正崇文¶
　　王官飛湍　　　　　　　　　　陳　庾¶
<pb:KR2k0049_WYG_226-48a>¶
表聖當年愛此山倚樓終日看飛湍後人空飲貽溪水¶
不學先生便挂冠¶
　　三門集津圖　　　　　　　　　閻長言¶
津門未爲天下險勿作駭相觀兹圖偃月堂中李林甫¶
有人能寫此心無¶
　　題裕之樂府後　　　　　　　　王中立¶
常恨小山無後身元郎樂府更清新紅裙婢子那能曉¶
送與凌煙閣上人¶
<pb:KR2k0049_WYG_226-48b>¶
　　述懷　　　　　　　　　　　　何宏中¶
馬革盛尸每恨遲西山餓踣更何辭姓名不到中興厯¶
付與皇天后土知¶
　　遊天壇雜咏五首　　　　　　　元好問¶
芳樹隂隂鳥語譁綠雲晴雪映紅霞青山可是堪人恨¶
藏著中岩十里花¶
漫山白白與紅紅小樹低叢看不供總道楂花香氣好¶
就中偏愛玉瓏鬆(花名/)¶
<pb:KR2k0049_WYG_226-49a>¶
溪童相對採椿芽指似陽坡說種𤓰想得近山營馬少¶
清秋深處有人家¶
湍聲洶洶落懸崖見說蛟龍擘石開安得天瓢一翻倒¶
躡雲平下看風雷¶
仙壇倒影鳯麟洲一道雲光插素秋也是天公閒不得¶
海東移著海西頭¶
　　南樓¶
汀樹微茫岸草青滹沱四月水泠泠鳯山可是生來巧¶
<pb:KR2k0049_WYG_226-49b>¶
堪與南樓作畫屏¶
　　過鴈門關二絶¶
雞聲未動發南樓澗水隨人向北流欲望讀書山遠近¶
鴈門闗上懶回頭¶
稜層石磴倚高梯穹谷無人綠樹齊總爲古來征戌苦¶
宿雲常傍塞垣低¶
　　登臺山雜詠五首¶
西北天低五頂高茫茫松海露靈鼇太行直上猶千里¶
<pb:KR2k0049_WYG_226-50a>¶
井底殘山枉呌號¶
山上離宮魏故基黄金佛閣到今疑異時人讀清涼傳¶
應記諸孫賦黍離¶
一國春風帝子家綠雲晴雪間紅霞香綿穩藉僧溪草¶
蜀錦驚看佛鉢花¶
沈沈龍穴貯雲煙百草千花雨露偏佛土休將人境比¶
誰家隨歩得金蓮¶
靈蛇不與世相關時復蜿蜒水石間何處天瓢待霖雨¶
<pb:KR2k0049_WYG_226-50b>¶
一龕香火梵仙山¶
　　翠巖峰¶
顛風作力掃隂霾白日青天四望開好箇臺山眞靣目¶
争教坡老不曽來¶
　　眞容院¶
兜羅綿界寶光雲雲際同瞻化現身解脫文殊俱有說¶
是中知有木强人¶
　　錦繡峰¶
<pb:KR2k0049_WYG_226-51a>¶
登臨夙有故鄉緣試手清涼第一篇知被錢郎笑寒乞¶
不将錦繡裹山川¶
　　登龍和山¶
懸麻白雨映層崖過盡行雲晚照開可是登臨動高興¶
馬蹄新自太行來¶
　　遊天池¶
天池一雨灑塵埃全晉堂堂四望開不上朝元峰北嶺¶
眞成不到此山來¶
<pb:KR2k0049_WYG_226-51b>¶
　　聖阜山¶
馬水横陳聖阜前滹沱陂堰遠相連魚多只說牛家滙¶
何處秋風有釣船¶
　　讀書山居¶
斜陽高樹挂晴虹肅肅微涼雨氣中一道鷺鷥花不斷¶
密香吹滿馬頭風¶
　　西溪二仙廟留題¶
期歲之間一再來青山無恙畫屏開出門依舊黄塵道¶
<pb:KR2k0049_WYG_226-52a>¶
啼殺金衣喚不回¶
　　過故關¶
過關天日正晴明誰道山神不世情遠客得歸心緒别¶
隴汧間作斷腸聲¶
　　鄉郡雜詩二首(予家自五代以後自汝州遷平定/宋末又自平定遷於忻故文字中)¶
　　　(以平定/爲鄉郡)¶
一溝流水幾橋横岸上人家種柳成來歲春風一千樹¶
綠烟和雨暗重城¶
<pb:KR2k0049_WYG_226-52b>¶
新堂縹緲接飛樓雲錦周遭霜樹秋若道使君無妙思¶
冠山移得近城頭¶
　　石勒問道圖¶
輕比韓彭作李陽高僧久已笑君狂中原果有劉文叔¶
肎向鈴聲朁戾岡¶
　　題金鳯井¶
此地曾云海眼開古今人喜暢竒哉料應丹穴相穿透¶
飛出摩天金鳯來¶
<pb:KR2k0049_WYG_226-53a>¶
　　前高山¶
蛟聚蛙喧杳不聞已甘麋鹿與同羣胸中所得知多少¶
半是青松半是雲¶
　　寄女嚴¶
鸛崖魚窟路間關旬月無繇一徃還寒食歸寜見鄰女¶
舉家回首望西山¶
　　度石嶺¶
四海虛名直幾錢世間何限好林泉無情石嶺關頭路¶
<pb:KR2k0049_WYG_226-53b>¶
行去行來又十年¶
　　初挈家還讀書山雜詩二首¶
天門筆勢到閒閒相國文章玉筍班從此晉陽方志上¶
繫舟山是讀書山¶
眼中華屋記生存舊事無人可共論老樹婆娑三百尺¶
青衫還見讀書孫¶
　　家山歸夢圖¶
遊騎北來塵滿城月明空照漢家營巻中止有家山在¶
<pb:KR2k0049_WYG_226-54a>¶
一片鄉心畫不成¶
　　南關二首¶
風裏秋蓬不自繇一生幾度過隆州無情團栢關前水¶
流盡朱顔到白頭¶
路轉川迴失繫舟更教兩驛過徐溝多情團栢關前水¶
却共清汾一處流¶
　　過龍泉寺¶
泉石烟霞自一家殘生隨分了生涯雞鳴山下題詩客¶
<pb:KR2k0049_WYG_226-54b>¶
曾到靈巖不用誇¶
河邊&KR1489;䍽尚能飛無角無麟自一齊甲子紛紛更兒戲¶
壁間休笑阜昌題¶
遠渠寒溜夜潺潺說有蛟龍在石間可惜九天霖雨手¶
一泓泉水伴僧閒¶
　　砥柱¶
南北争教恨大江吳家纔了又陳亡畫工只說三門險¶
不記茅津一葦航¶
<pb:KR2k0049_WYG_226-55a>¶
元¶
　　讀遺山詩四首　　　　　　　　劉秉忠¶
劔氣從教犯斗牛百川横放海難收九天直上無凝滯¶
更看銀河一派流¶
北里笙歌勸酒杯南隣門巷冷如灰秋風萬里方揺落¶
叫殺孤鴻春不回¶
青雲高興入㝠搜一字非工未肎休直到雪消氷泮後¶
百川春水自東流¶
<pb:KR2k0049_WYG_226-55b>¶
雲霞閃鑠動霓旌轟磕征鼙震地聲千里折衝歸指畫¶
將壇孫子獨論兵¶
　　題李晉王墓　　　　　　　　　李俊民¶
雄名凛凛震沙陀爲國功深奈老何多少三垂岡上恨¶
伶人那進百年歌¶
　　關將軍廟¶
鼎足相吞勢未分誰能傾葢得將軍曹吳不是中原手¶
天下英雄有使君¶
<pb:KR2k0049_WYG_226-56a>¶
　　和平大行路韻¶
鑿開險阻若天成暫使時間眼界平却羡長安西去路¶
青山不管送人行¶
　　游司馬山¶
千年古廟映崇岡寂寂空庭草樹荒見說旱時求得雨¶
一池應有老龍藏¶
　　卜居¶
東鄰西舍兩三家&KR0609;&KR0609;墻頭落棗花慚愧畫梁䨇燕子¶
<pb:KR2k0049_WYG_226-56b>¶
笑人今日又天涯¶
　　水簾洞¶
倒傾蛟室瀉瓊瑰派落空巖雪浪堆巻地風姨收不起¶
素娥垂下玉鈎來¶
　　雪後送寶泉之碧落¶
酒靣輕風不作寒天花散落滿人間殷勤行脚休辭逺¶
出得城門是雪山¶
　　弔石勒塜　　　　　　　　　　郝　經¶
<pb:KR2k0049_WYG_226-57a>¶
都門長嘯氣憑凌𤓰葛中原霸業興夜葬山間人不見¶
至今猶有廬墳僧¶
　　禹廟　　　　　　　　　　　　王　惲¶
大地河山繡錯明野烟孤廟枕荒城杜鵑饒舌知何事¶
血灑東風怨未平¶
　　遊棲嵓寺三首¶
翠嵓回抱鬱蒼官絶境軒横杳靄間老矣瑞峰(寺僧/名)應¶
健在䕶持長伴八龍閒(宇文周末年大禁釋教有曇延/師者遯隱北山久之有樵叟日)¶
<pb:KR2k0049_WYG_226-57b>¶
(來聽經后師道成復有七人者來師問故曰予/八人皆龍也其一已傳師教故予等亦來受戒)¶
一徑縈紆入杳㝠望川亭逈夕陽明欲知眼界寛多少¶
故出秦川似掌平¶
層巖重倚尚斜陽山下風煙一漫蒼恨殺愛山王老子¶
不來同宿贊公房¶
　　過虞坂¶
雞聲茅店月微茫山遠行人促曉裝良馬虺隤身自健¶
不須拭目認孫陽¶
<pb:KR2k0049_WYG_226-58a>¶
　　鹽池¶
解梁城下解鹽池萬寶騰光奪日輝我欲大觀窮化窟¶
乳泉一賦了天機¶
　　沁水山中雜咏二首¶
石徑穿雲曲又斜蒼松影裏見仙家一溪流水清如玉¶
送出山中自落花¶
山中夏日似秋涼小小幽花暗暗香獨臥客牕清不寐¶
滿庭風月野蒼蒼¶
<pb:KR2k0049_WYG_226-58b>¶
　　過横望嶺¶
終日山行不厭山出山聊喜慰衰顔朝來横望關頭路¶
滿目風煙看洛川¶
　　澤潞即事雜思三首¶
自古徒兵澤潞雄選齊尤見四州公堂堂氣與鼙聲壯¶
閃閃旗翻日脚紅¶
角聲催日上牙城白羽風清坐閱兵盾鼻恐煩磨檄墨¶
莫教華髮等閒生¶
<pb:KR2k0049_WYG_226-59a>¶
一檄風馳萬有降天兵開國古無雙寄聲璧月瓊枝客¶
鐡鎻休誇一葦江¶
　　莊宗横吹圖¶
郭相西征奏凱還阿嬌歡寵鏡交鸞却嫌暖殿春風燠¶
玉管横翻曉吹寒¶
　　王官飛湍¶
石竇懸流雪練飛夜深和月映松扉恨我不遇貽溪老¶
一笑山間說化機¶
<pb:KR2k0049_WYG_226-59b>¶
　　汾脽懷古三首¶
武皇誇大喜雄竒鼎出汾隂恐事爲更著夀王相娬媚¶
守經深見漢儒卑¶
神倪三靣削蒼崖中擁汾隂寶氣開夾道老槐君莫訝¶
虬枝曾拂漢旗來¶
畢祀汾隂事已亡尚留奎翰繪春光年年依舊秋風起¶
滿徑黄花空自香¶
　　李陵臺　　　　　　　　　　　袁　桷¶
<pb:KR2k0049_WYG_226-60a>¶
雪滚寒沙風滾灰眼穿猶上望鄉臺隴西可是無迴鴈¶
不寄平安一字來¶
　　汾水秋風　　　　　　　　　　段成已¶
一曲劉郎發棹歌歡聲未已耐悲何只今回首空陳迹¶
依舊秋風捲素波¶
　　仙掌擎月¶
月出山頭未數竿仙人掌上玉團團瑞光冷射三千丈¶
絶勝碧蓮峰下看¶
<pb:KR2k0049_WYG_226-60b>¶
　　虞坂曉行¶
林外晨雞第一聲隴頭殘月伴人行未知局促鹽車下¶
老驥蕭蕭又幾鳴¶
　　首陽晴雪¶
薇歌一曲對西山萬古清愁老翠巒望斷空巖人不見¶
光揺銀海玉峰間¶
　　贈師嵓卿¶
老大溪山入夢頻强憑圖畫寫情眞歸與不及身强健¶
<pb:KR2k0049_WYG_226-61a>¶
山有英靈恐笑人¶
　　雲中暮雨¶
古壘雲藏一徑微河山依舊昔人非貪徴徃古興亡事¶
不覺城頭雨濕衣¶
　　登臨晉製錦樓　　　　　　　　王思誠¶
製錦樓高倚縣衙神宮佛殿帶人家晚來縱目憑軒望¶
日落&KR1453;原散彩霞¶
　　臨晉道中¶
<pb:KR2k0049_WYG_226-61b>¶
&KR1453;原回首望汾隂寶鼎精銷瑞氣沈千古帝王行幸地¶
草荒輦路暮雲深¶
　　沙陀晚行　　　　　　　　　　曹之謙¶
野曠天晴落日黄西風衰草白茫茫窮邊四望行人絶¶
惟見孤雲逐鴈行¶
　　虞坂曉行¶
長坂悠悠接古虞行人鞍馬問征途寒鴉隱樹鳴初起¶
殘月低山淡欲無¶
<pb:KR2k0049_WYG_226-62a>¶
　　馮小憐　　　　　　　　　　　楊維楨¶
前山較獵御同車一笑平陽等戰蝸挽得后衣才上馬¶
琵琶又入代王家¶
　　玉峰山　　　　　　　　　　　張守大¶
與客擕琴到玉峰琪花瑶草遶仙宮道人亦喜招凡客¶
話盡黄庭月上桐¶
　　過陳司諫墓　　　　　　　　　劉　祁¶
鸞坡烏府舊遊空三尺孤墳野寺中猶有憂時心不死¶
<pb:KR2k0049_WYG_226-62b>¶
墓門昨夜起秋風¶
　　七星臺　　　　　　　　　　　王㤗亨¶
雲低天濶七星臺鳴鴈逺銜霜信來汾水晉山今古夢¶
夕陽無語重徘徊¶
　　羅漢寺　　　　　　　　　　　喬君章¶
芙蕖綽約水雲鄉百畝濃隂一徑長暫喜借牀尋好夢¶
不知身世在平陽¶
　　汾州北席里石氏節婦　　　　　陳　旅¶
<pb:KR2k0049_WYG_226-63a>¶
北里高樓晝掩扉水銅光冷上苔衣寸心誓比南山石¶
汾水秋風鴈不歸¶
　　巡蒲化樂道中　　　　　　　　李文煥¶
滑滑春泥徧野田行人恐濕錦障韉停驂暫借山中宿¶
長日悠悠酷似年¶
　　春丁即事　　　　　　　　　　杜思名¶
阼階燈火已闌珊向晚東風却作寒須信人間歡㑹少¶
金荷倒捲不辭乾¶
<pb:KR2k0049_WYG_226-63b>¶
　　虞坂曉行　　　　　　　　　　陳　庾¶
五更風露正清㝠馬首殘蟾分外明好句墮前俄失去¶
微吟倐過古虞城¶
　　馬首山　　　　　　　　　　　宋克篤¶
馬頭山望紫金山中有仙人自往還多少塵緣消不盡¶
謾勞魂夢翠微間¶
　　題二賢祠　　　　　　　　　　楊　奐¶
從經操懿狎孤兒世事尤非扣馬時若道後人眞可誑¶
<pb:KR2k0049_WYG_226-64a>¶
空山焉有二賢祠(癸丑二月望奉天楊奐題首陽山夷/齊廟同里王璨張端平陸員擇從行)¶
　　春丁即事　　　　　　　　　　張浩然¶
一代文章復炳然泮宮爼豆㑹羣賢闌珊燈火人歸後¶
門掩西風又隔年¶
　　松子嶺　　　　　　　　　　　張仲尹¶
密密松隂遮嶺靣層層山勢插雲衢時人盡重王維筆¶
到此還應畫得無¶
　　松峰書院寄孔伯儀二首　　　　呂思誠¶
<pb:KR2k0049_WYG_226-64b>¶
玉瓶擕酒遠相邀羸馬何思道路遥流水遶門山色近¶
薰風楊柳亂鳴蜩¶
夕陽林樹欲棲鴉偶到東山處士家松子嶺高嵐氣潤¶
幽軒開碧落松花¶
　　荆浩秋山問竒圖　　　　　　　吳　鎭¶
霜落林端萬壑幽白雲紅葉入溪流朝來尚有尋眞至¶
共向山亭領素秋¶
　　北極山　　　　　　　　　　　連　綮¶
<pb:KR2k0049_WYG_226-65a>¶
撑破白雲積翠環孤峰遥倚北辰間黎川歴歴憑高望¶
幾㸃村煙落照間¶
　　和　　　　　　　　　　　　　江受益¶
竒峰翠嵂出雲霄更比終南太華高萬壑煙霞深有意¶
向人招隱莫徒勞¶
　　繡屏山　　　　　　　　　　　連　綮¶
削玉青山列臥屏野芳如繡照人明天教遮䕶黎侯國¶
不蔽西周討亂兵¶
<pb:KR2k0049_WYG_226-65b>¶
　　和　　　　　　　　　　　　　江受益¶
翠屏横列隔塵寰煙靄空濛映逺山千古若非佳勝地¶
白雲安得一生閒¶
　　臥牛峰　　　　　　　　　　　連　綮¶
濯濯齊郊懶借名一峰突兀自爲情疑從脫駕桃林後¶
芳草青青臥太平¶
　　和　　　　　　　　　　　　　江受益¶
不分山骨與牛形巖洞腹空石脊平恨殺農夫鞭不起¶
<pb:KR2k0049_WYG_226-66a>¶
一犁好雨誤春耕¶
　　題明仙寺　　　　　　　　　　彦　齡¶
路轉花溪不踏塵仰頭人語半天聞到門不計山重數¶
但覺衣襟有白雲¶
　　留題南趙古廟　　　　　　　　胡巨源¶
麟皴老樹鐡生斑神宇荒涼野壑閒地僻無人秋寂寂¶
　一川紅影夕陽間¶
　　代王城　　　　　　　　　　　李溥光¶
<pb:KR2k0049_WYG_226-66b>¶
一脈金波喚作泉孤城小小帶疎煙從容三讓登車後¶
黼黻炎劉四百年¶
　　文谷道中　　　　　　　　　　小倉月(釋/)¶
星河空翠撲人衣細路東風却水西青嶂馬蹄三峽曉¶
淡烟花木子規啼¶
　　晉溪¶
靈祠金璧水雲間澤國蘇民玉一泉幾㸃白鷗紅蓼岸¶
渡頭煙月洞庭船¶
<pb:KR2k0049_WYG_226-67a>¶
明¶
　　漳川秋晚　　　　　　　瀋安王朱銓鉌¶
漳川綠水抱新堤風月無邊任品題獨把釣竿歸興晚¶
夕陽野鳥傍人啼¶
　　宿沁水山店　　　　　　　　　張　昌¶
屋頭山色晴煙重枕底溪聲客夢涼却羡主翁無世慮¶
石牀高臥咏滄浪¶
　　登玉清宮四首¶
<pb:KR2k0049_WYG_226-67b>¶
曾是瑶臺醉月人錦袍猶帶碧桃春神仙有路誰知處¶
復向蓬萊問玉眞¶
黄金百鍊本來眞物外寜知别有春袖却當年修月手¶
廣寒宮裏伴閒人¶
沁水南來帶淺沙江邊仙館并川斜道人不解紅塵事¶
閒坐蒼苔數落花¶
怒風挾雨捲飛沙雨過琳宮月已斜天氣晚涼宜客臥¶
隔墻香是紫薇花¶
<pb:KR2k0049_WYG_226-68a>¶
　　段干木祠　　　　　　　　　　王　翰¶
殺妻吳起非良将食子樂羊眞鄙人争若先生無一事¶
西河能解虎狼秦¶
　　瑤臺夜月¶
　一逕穿雲小洞天楩楠千尺宿風烟清溪遶屋歸來晚¶
月滿瑶臺秋滿天¶
　　栢塔秋風¶
一塔崔巍駕碧空森森翠栢起秋風雲深寶殿無人到¶
<pb:KR2k0049_WYG_226-68b>¶
咫尺仙居未許通¶
　　禹城朝雨¶
一天踈雨亂山低誰喚扁舟過小溪何處鏘鏘響瓊玉¶
飛泉只在禹城西¶
　　□寺晚鐘¶
梵宇峰頭鎻暮烟寒鐘初動月娟娟衲僧講罷歸來晚¶
一百八聲霜滿天¶
　　秦樓夕照¶
<pb:KR2k0049_WYG_226-69a>¶
樓閣參差倚翠微蹇驢䭾醉抱琴歸清高自得林泉趣¶
千朶芙蓉照夕暉¶
　　巫谷晚晴¶
積雨初收巫谷春蹇驢何處共尋真白雲東望瑶臺近¶
千樹碧桃和露新¶
　　條山積雪¶
踏遍溪橋不見梅高吟天地靜無埃舉鞭可是瑶臺路¶
自怪曾騎白鳳來¶
<pb:KR2k0049_WYG_226-69b>¶
　　涑水横橋¶
涑水西風曉雨收馬蹄蹀躞過溪頭扁舟誰唱江南曲¶
鴈落平沙烟水秋¶
　　并州寒食　　　　　　　　　　浦　源¶
夢入故園千里逺覺來寒食在并州垂楊不是相思樹¶
那得花開便白頭¶
　　雙花嶺　　　　　　　　　　　王達善¶
樺樹亭亭立澗隈兩僧遺跡已成灰夜深風響岩前葉¶
<pb:KR2k0049_WYG_226-70a>¶
疑是雙笻步月來¶
　　度桑乾¶
三月清氷潔似銀黄沙兩岸不知津可憐一片無情地¶
水亦年年解渡人¶
　　題玉龍洞¶
千尺危橋跨兩崖土龍飛去殿崔嵬試教偷眼看沙漠¶
馬上人如一蟻來¶
　　春日嘉溪　　　　　　　　　　耿　絅¶
<pb:KR2k0049_WYG_226-70b>¶
嘉溪春暖栁垂絲上有黄鸝深處啼挾彈或驚公子過¶
翀雲飛去夕陽西¶
　　藺相如　　　　　　　　　　　高　啓¶
危計難成五步間置君虎口卒全還世人莫笑三閭懦¶
不勸懷王㑹武闗¶
　　雲中曲　　　　　　　　　　　盧　柟¶
高闗塞頭殺氣横居延川内少人行黄沙欲沒李陵墓¶
明月長懸蘇武城¶
<pb:KR2k0049_WYG_226-71a>¶
　　題延壽寺壁　　　　　　　　　李　濓¶
虎頭山下楓林月雁尾溪邊野寺鐘底事逢僧耽話久¶
萬峰沓沓白雲重¶
　　寧武闗¶
城邊無日不風沙白草黄雲萬里賒夜夜城頭聽觱篥¶
吹殘隴水又梅花¶
　　興讓里　　　　　　　　　　　薛　瑄¶
岐陽日色正輝輝纔被餘光便息機郤把爭田為棄土¶
<pb:KR2k0049_WYG_226-71b>¶
頓令江漢總思歸¶
　　后土祠¶
一木為橋渡斷溪山風山水冷淒淒千年古廟藏崖下¶
萬里黄河正在西¶
　　宿長平弔賈魯¶
長平驛是相公家不見當時富貴花只有蒼蒼喬木在¶
至今猶宿夕陽鴉¶
　　沁水行臺初春睡起　　　　　　于　謙¶
<pb:KR2k0049_WYG_226-72a>¶
雪消土潤草痕青煙暖風柔栁帶輕啼鳥一聲來枕上¶
夢回春意滿山城¶
　　題留耕亭巻二首　　　　　　　邢　讓¶
方寸良田遺後人仁耕義耨可終身不須嵗嵗占風雨¶
管取豐登過四鄰¶
白玉黄金謾作堆他年徒為子孫危遺安有道春常在¶
惟有襄陽老父知¶
　　雲中即事　　　　　　　　　　王　越¶
<pb:KR2k0049_WYG_226-72b>¶
二月山城雪尚飛年年草色見春遲不知上國閒桃李¶
開到東風第幾枝¶
　　宿武鄉舖　　　　　　　　　　喬　宇¶
前林昏黑引松明忽聽雷鞭殷地聲恰有郵亭堪寄宿¶
空山風雨夜三更¶
　　平定郗家泊　　　　　　　　　王　瓊¶
數𣲖清泉石際生潺潺流出珮珂聲古今遊客知多少¶
誰識無窮造化情¶
<pb:KR2k0049_WYG_226-73a>¶
　　蒲州普救寺别景良弼　　　　　王雲鳳¶
古寺秋風酒一杯河聲山色坐中來相擕更上高原望¶
多少園亭畫裏開¶
　　過強記村有感　　　　　　　　劉　龍¶
花時輿入趙家村邀我嘗春老瓦盆南望故廬剛二里¶
夕陽誰為倚柴門¶
　　條山麓舖吕子與蘇守設酒相待吕出所賦桃花¶
　　　詩因漫成五首　　　　　　　康　海¶
<pb:KR2k0049_WYG_226-73b>¶
誰謂峰隂春事遲亭臺處處有花枝芳花自惜春風好¶
不道衰翁鬢已絲¶
弱栁迎風太不禁夭桃夾岸笑春深朝辭函谷尋君至¶
羡爾春山方獨吟¶
十年一見復逡巡百嵗如斯豈是頻不向郵亭飲美酒¶
桃花笑殺五陵人¶
自别承明二十年春風三過武亭川條山更聽桃花曲¶
何啻華陽脩竹篇¶
<pb:KR2k0049_WYG_226-74a>¶
絶壁香來花已飛背巖雲暗濕羅衣知君習靜栖山郡¶
笑我尋春却釣磯¶
　　過壽陽次韓昌黎韻二首　　　　陸　深¶
又從東北望長安玉宇瓊樓高處寒四月炎凉渾未定¶
一杯閒啜小龍團¶
無心是處夢魂安古栢臺深五月寒自笑青山老居士¶
松牕閒殺舊蒲團¶
　　雲中曲送人十首　　　　　　　李夢陽¶
<pb:KR2k0049_WYG_226-74b>¶
自從虜逼鴈門闗漢家四野多空壘行子遥遥看獨戍¶
桑乾水氷暮沙起¶
壯士驅車出漢闗馬頭絲絡紫金環莽莽黄雲迷代北¶
淒淒白霧滿燕山¶
季冬飲馬長城窟沙礫飛揚帶白骨榆臺嶺邊聞鬼啼¶
猶是今年戰亡卒¶
黑㡌徤兒黄貉裘匹馬追胡紫塞頭相逢不肯通名姓¶
但稱家住古雲州¶
<pb:KR2k0049_WYG_226-75a>¶
城上黄旗張暮天元戎宅内鼔闐闐底事鄰悲并巷哭¶
雲州明日是新年¶
紫水東來入黑河紇干山下雪花多小兒攔街吹觱篥¶
婦人能唱海西歌¶
白登山寒低朔雲野馬黄羊各一羣冐頓曾圍漢天子¶
胡兒惟說李將軍¶
黄毛愛子出打圍昏宿李陵古臺下忽傳烽火入邊城¶
城中將軍夜秣馬¶
<pb:KR2k0049_WYG_226-75b>¶
戰士黄鬚立道傍自言曾射左賢王可憐孤績無人論¶
贈與青裘白馬郎¶
北風吹日馬毛僵腰間角弓不可張逢君莫唱雲中曲¶
臘月雲中更斷腸¶
　　端氏城　　　　　　　　　　　楊子器¶
端氏城西縣路斜行人無地問三家尊前休唱銅鞮曲¶
風颭椒條落細花¶
　　題畫桑維翰銕研　　　　　　　唐　寅¶
<pb:KR2k0049_WYG_226-76a>¶
書生豪氣壓千軍示者扶桑一巻文鐵研未穿時世改¶
功名回首信浮雲¶
　　麝香　　　　　　　　　　　　張　信¶
山麝逃風逺谷藏一山行過四山香臍堂自養千鈞弩¶
枉怨虞人鼻孔長¶
　　和王公遊藐姑射山作二首(元王憚有遊/姑射洞詩)常　倫¶
野亭酌酒水潺湲畫出崔嵬鏡裏山接䍦倒載山翁醉¶
落盡青天日未還¶
<pb:KR2k0049_WYG_226-76b>¶
河東城西姑射山蓮花秀出洞雲間欲借使君行樂處¶
吾將從此謝人間¶
　　憶王屋山人　　　　　　　　　孫一元¶
幾時不見鹿皮翁回首碧雲天自東記得去秋新月夜¶
荳花棚下說年豐¶
　　權店驛題　　　　　　　　　　韓邦竒¶
四月深山似九秋瀟瀟寒雨長離愁仲宣無復荆州意¶
日暮他鄉一倚樓¶
<pb:KR2k0049_WYG_226-77a>¶
　　題襄陵分司三首¶
汾水春深落晚霞沿堤十里盡桃花畫船簫鼓遊人醉¶
漫説風流是杜家¶
薰風緑沼碧荷香玳筵歌兒舞袖長一醉襄陵傾百盞¶
不知風景是平陽¶
姑射泉邊萬竹稠清風樓外四山秋重陽醉後歸來晚¶
黄菊紛紛揷滿頭¶
　　題山南洞　　　　　　　　　　王崇慶¶
<pb:KR2k0049_WYG_226-77b>¶
洞口仙人去未還桃花流水自閑閑天風揺落暮雲碧¶
海鶴一聲醉夢間¶
　　晚登沁州城有感　　　　　　　謝　榛¶
蒼茫野色幾沙灘漳水東流倚堞看烟火滿城天向夕¶
一鵰飛過不知寒¶
　　蒲州酒清冽芬㫖與羊羔並而不羶逺出桑落襄¶
　　　陽之上特以逺故不易得　　　王世貞¶
屑瓊為麯露為漿超出人間色味香應從帝女傳遺法¶
<pb:KR2k0049_WYG_226-78a>¶
不向河東羡索郎¶
　　娘子闗偶成¶
夫人城北走降氐娘子軍前高義旗今日闗頭成獨笑¶
可無巾幗贈男兒¶
　　題馬嶺山中泉自嘲兼呈于鱗子與¶
拆峽分流各吐竒爭先翻道出山遲即令到海成何事¶
竟日行吟無倦時¶
　　太原酒頗清醇而不甚釅難醉易醒余嘗取其初¶
<pb:KR2k0049_WYG_226-78b>¶
　　　熟者以汾州羊羔劑半嘗之瀉水晶杯不復辨¶
　　　色清美為天下冠一時諸公嘖嘖轟飲至醉¶
未應誇詡和羮手偶向尊前壓獻酬他日邯鄲解圍後¶
與官求作醉鄉侯¶
　　羊羔酒出山西汾州孝義諸縣白色瑩徹如氷清¶
　　　美饒風味逺出襄陵之上小挾羶氣耳¶
清心玉映五銖衣可是朱顔有慍羝為道臯蘭秋月下¶
流蘇帳底見明妃¶
<pb:KR2k0049_WYG_226-79a>¶
　　襄陵酒出平陽襄陵縣色黄白香釅而所致者多¶
　　　過甘不堪釂獨趙兵巡齎兩瓿味極殊絶累白¶
　　　不厭以無甘味故也¶
㳙然甘露布松梢似玉如飴味更饒尚有碧霄真沆瀣¶
無將一滴貯天瓢¶
　　食滹沱魚戲作¶
滹沱魚尾真全赤况復車輪敗後炊三輔周遭二千里¶
從今魚樂也應知¶
<pb:KR2k0049_WYG_226-79b>¶
　　潞州鮮紅酒葢燒酒也入口味稍美易進而作劇¶
　　　吻咽間如刺或云即葡萄酒遺法也¶
潞州城中酒價高胭脂滴出小檀槽華胥一去不易返¶
漢使何煩種葡萄¶
　　遊西山絶句九首　　　　　　　王道行¶
　　　飛瀑¶
揺空珠瀑瀉銀河客倚絲桐發浩歌流水聲中意無限¶
落花千片奈愁何¶
<pb:KR2k0049_WYG_226-80a>¶
　　　懸崖¶
飛閣千尋嵌碧空翠微窮處乍聞鐘白雲仙犬迎人吠¶
幻作龍吟在水中¶
　　　觀濤¶
峽束奔流勢轉高渦盤碣石小秋毫淹留不盡憑欄興¶
遲爾仍觀八月濤¶
　　　入峽¶
遍揷芙蓉亦太竒極天鳥道水之湄清亝野衲能相餉¶
<pb:KR2k0049_WYG_226-80b>¶
步屧萋萋不厭遲¶
　　　石家□¶
風磴霾雲猿度愁行行中道幾人留平田忽出藤蘿外¶
水湧蓮峰九𣲖浮¶
　　　宿龍鳳寺¶
百尺垂虹控紫烟逶迤閣道邈難攀我來亦是巢居子¶
夜半濤聲枕上懸¶
　　　元泉寺¶
<pb:KR2k0049_WYG_226-81a>¶
山腰解束見平阡海㑹同歸極樂天方外吾非一宿覺¶
堂中人是五燈傳¶
七佛標靈山上山天門陡絶水潺湲相傳心印無些子¶
只在堂頭麈尾間¶
　　　胭脂坡¶
落花流水帶胭脂窈窕春山看作眉直北胡姬羞奪色¶
降王何處正愁思¶
　　清涼石¶
<pb:KR2k0049_WYG_226-81b>¶
臺東一片清涼石多少遊人説靈跡不辨龍蛇遶䇿行¶
金蓮隠隠扶雙屐¶
　　拜二虎和尚墓¶
短幹長髯老比邱多年説法野干愁懶朝金闕隨中使¶
飛錫騰空隻履留¶
　　陽曲灣作二首　　　　　　　　高叔嗣¶
閒庭芳草日分長疎雨高槐夏轉涼一片鄉心千里目¶
青山無數晚蒼蒼¶
<pb:KR2k0049_WYG_226-82a>¶
胡天杳杳夏吹風涼雨濛濛夜已空夢入梁園樵采路¶
覺來身在戍樓中¶
　　題李節婦郭氏　　　　　　　　任　環¶
孀居寂寞已多年玉潔氷清出自然此事難將塵土暗¶
裝黄進入九重天¶
　　佛耳摩雲二首　　　　　　　　張　鐸¶
百道飛泉遶翠微四圍丹嶂映禪扉時看鬭雀汙經案¶
似解真僧已息機¶
<pb:KR2k0049_WYG_226-82b>¶
狹徑前村人去獨長空斜日鳥飛雙憑軒一幅春山畫¶
漫學丹青寫北窻¶
　　大通寺見芍藥　　　　　　　　曾　銑¶
底事匆匆春已闌花時每惜賞花難翻憐野寺風光别¶
麥已黄時見藥欄¶
　　雲中樂　　　　　　　　　　　朱日藩¶
塞門楊栁未經霜錦帕貂裘馬上妝帶得相思出闗去¶
銀釵嶺上斷人腸¶
<pb:KR2k0049_WYG_226-83a>¶
　　境中勝槩二首　　　　　　　　朱　繪¶
玉屏山高雲木蒼六月山隂氷雪涼淨掃雲烟眠石榻¶
山人無夢不羲皇¶
娘子闗頭水拍天老君洞口赤霞懸驚雷激浪三千丈¶
洞裏仙人不得眠¶
　　題忠順夫人畫像四首　　　　　于慎行¶
燕支山色㸃平蕪染出春愁上畫圖一曲胡笳明月夜¶
邊聲又度小單于¶
<pb:KR2k0049_WYG_226-83b>¶
邊城新舞柘枝辭降得渾邪罷漢師不道長安春色少¶
甘泉宫裏畫閼氏¶
天山獵罷雪漫漫繡袜斜隈七寳鞍半醉屠蘇雙頰冷¶
桃花一片殢春寒¶
蓮花寳鋏緑雲鬟不脱襜褕欵漢闗枉殺白登城下畫¶
虜中原自有紅顔¶
　　紅線詩五首　　　　　　　　　屠　隆¶
結束戎裝劍陸離月華星彩共低垂嚴城秋冷銅焦死¶
<pb:KR2k0049_WYG_226-84a>¶
魂斷三千外宅兒¶
龍文匕首髻烏蠻一霎遥空响珮環街鼓未休營卒卧¶
滿身風露魏城還¶
直拂銀河織女機天風颯颯泛霞衣手持北斗黄金合¶
千里闗山度若飛¶
忽離璚筵下玉堦湘裙低覆蹋雲鞋情知不是人間别¶
歌散香銷十二釵¶
金銀宫闕是儂家蹔揷鸞釵拂鬢鴉一逐孤雲天外去¶
<pb:KR2k0049_WYG_226-84b>¶
朱門空鎻碧桃花¶
　　虎溪軒　　　　　　　　　　　　董其昌¶
仲舉無心除一室盧鴻有句寫千峰欲叅苕帚閒中意¶
九㸃秋山雨後容¶
　　夜抵平刑闗　　　　　　　　　　邢大道¶
猶龍紫氣自西來入夜闗門帶月開俗吏只今非尹喜¶
青牛亦識是仙才¶
　　忻州白鶴觀剏自唐開元間每嵗二月望羣鶴戾止¶
<pb:KR2k0049_WYG_226-85a>¶
　　　因以得名事見元遺山記遺山自謂幼及兩見兵¶
　　　荒後不至矣寥寥至今且踰三百年昨嵗丁酉州¶
　　　城告完高堅異常仲春月滿之期羣鶴復集觀上¶
　　　羽族飛𩔖得氣之先或不誣矣稍稍修葺其觀存¶
　　　故跡耳因為絶句二首　　　　　魏允貞¶
白鶴觀頭白鶴羣土人不見只曾聞誰知三百年來後¶
又覩聨翩下碧雲¶
百年築地議紛紛經始功成早報聞不信胎禽齊候月¶
<pb:KR2k0049_WYG_226-85b>¶
為看雉堞已連雲¶
　　題三娘子畫像三首　　　　　　　馮　琦¶
氍毺春暖鎻芙蓉爭羡胡姬拜漢封繞膝錦襕珠勒馬¶
當胸寳袜繡盤龍¶
塞北佳人亦自饒白題胡舞為誰嬌青霜已盡邊城草¶
一片棃花冷不銷¶
紅妝一隊隂山下亂㸃駝酥醉朔野塞外爭傳娘子軍¶
邊頭不牧烏孫馬¶
<pb:KR2k0049_WYG_226-86a>¶
　　除夕太原府四首　　　　　　　程可中¶
鴈門南渡路千盤殘歴猶從馬上看醉抱白頭燈影下¶
錦箏搊殺不成驩¶
逆旅相留慰苦辛蕭蕭同侣二三人篴中誰譜梅花引¶
已送江南十日春¶
檀槽鐵撥素絲絃此技都誇三晉専里耳只今貪小令¶
金元遺調漸無傳¶
城闕春潛雪盡融誰家花勝出王宫更寒緩下葳㽔鎻¶
<pb:KR2k0049_WYG_226-86b>¶
元旦催傳進樂工¶
　　初宿海㑹寺二首　　　　　　　李　蔉¶
靈泉流水夜淙淙月小松高鶴影雙石榻覺來秋燭冷¶
諷經聲滿碧山牕¶
聽泉問竹開珠閣剔蘚看碑坐翠微碧殿秋來人跡少¶
天風時動六銖衣¶
　　武林館中與徐仁卿同宿因贈　　徐　渭¶
長説邊闗好試材幕中進止自須裁連宵一騎重圍裹¶
<pb:KR2k0049_WYG_226-87a>¶
不見鈞州王秀才(時王邦直/為虜所害)¶
　　邊詞¶
黄酋墮馬已成禽漢卒爭功被脱身魂魄至今留黑石¶
兜鍪連嵗落魚鱗¶
漢軍爭看繡裲襠十萬彎&KR1249;一女郎喚起木蘭親與較¶
看他用箭是誰長¶
長纓辦取鎻嬌嬈馬上纎腰恐不牢好把鴛鴦鞾上腦¶
倩誰雙縛馬鞍鞽¶
<pb:KR2k0049_WYG_226-87b>¶
女郎那取復梟英此是胡王女外甥帳底琵琶推第一¶
更誰紅頰倚蘆笙¶
老胡寵向一人多窄袖銀貂茜叵羅遞與遼東黄鷂子¶
側將雲鬢打天鵞¶
姑姑花㡌細銀披兩靨腮棃洒練椎個個菱花不離手¶
時時站馬上胭脂¶
　　咏米山　　　　　　　　　　　李雪山¶
積雪如山夜唱籌亷頗為趙破秦謀將軍老去三軍散¶
<pb:KR2k0049_WYG_226-88a>¶
一夜青山盡白頭¶
　　曉發漳源　　　　　　　　　　張　銓¶
一夜秋風捲肅霜曉來黄葉亂飄颺獨憐山鳥依巢近¶
不似征人在逺鄉¶
　　南山看牡丹　　　　　　　　　瞿　潛¶
山深夏半尚飛霜榖雨花開麥漸黄莫怨東風遲爾意¶
洛陽先發早飄颺¶
　　覆宿山　　　　　　　　　　　王　鑰¶
<pb:KR2k0049_WYG_226-88b>¶
何年天上殞真星化作竒峰萬丈清北至雲中南石嶺¶
行人一望識佳名¶
　　北斗山¶
峰勢連環似七星嶙峋香色倚天清夜深斗柄東西指¶
山與天樞一様横¶
　　題䍶¶
曾將踪跡驗圖經出沒知時信有靈莫訝近來年不稔¶
一泓深處靜潛形¶
<pb:KR2k0049_WYG_226-89a>¶
　　高歡城詩　　　　　　　　　　劉遂初¶
魏相旌旄夕未還鄖公名節葢人間盛時文化無烽火¶
玉璧闗頭月滿山¶
　　馮衍　　　　　　　　　　　　王　鏳¶
馮衍才華世絶倫時清主聖不容身江淹賦裏誰堪恨¶
獨有闗門對孺人¶
　　懷五臺舊居　　　　　　　　　徳　清¶
叶斗峰頭雪未消别來音信久寥寥炎方屢夢經行處¶
<pb:KR2k0049_WYG_226-89b>¶
曳杖閒過獨木橋¶
　　送人還壺闗　　　　　　　　　明　周¶
林花未吐怯輕寒人在天涯送客還千里好山迎馬首¶
白雲飛處是壺闗¶
　　晉臺獨夜　　　　　　　　　文鳳翔妻(武氏/)¶
晉臺玉鏡照春流緑草朱鱗步步幽百子帳頭香自暖¶
銀牀歸坐夜懸鈎¶
　　余秦中女子也幼承父訓頗能詩畫不幸二九喪¶
<pb:KR2k0049_WYG_226-90a>¶
　　　匹今年二十有一矣又遭難被虜路過平陽偶¶
　　　書一絶以待知音　　　　　　　失　名(名媛/)¶
萬樹飛沙雜暮烟鬢雲歴亂舞風前馬強手弱寒鞭滯¶
回首鄉闗落日邊¶
國朝¶
　　舊有樊川圖不知者每以杜曲相儗近以午亭山¶
　　　村自别石谷為予畫之　　　　　陳廷敬¶
虞山粉本富陽翁老去仙人隔閬風前世畫師今在眼¶
<pb:KR2k0049_WYG_226-90b>¶
依稀黄石是黄公¶
　　午亭山莊圖詩五首(有序/)¶
　酈道元水經注沁水逕午壁亭而南友人朱竹垞謂予¶
　何不取以名其園比同在内直輒好語山水園林之勝¶
　於是玉峰尚書為作午亭記當此時予未嘗有園也已¶
　而家居闢山村股濓泉之水鑿池其中横橋小舟咫尺¶
　具煙波之勢以實竹垞之命果有午園矣葢予所居樊¶
　川終累牧之城南下杜之稱思有以别之且吾居近午壁¶
<pb:KR2k0049_WYG_226-91a>¶
　亭沁水之涯也爰即樊川故居又名曰午亭山村午亭之¶
　間山高水清林廬池舫幽居之跡則王君石谷為予畫焉¶
　使玉峰而在當為更作一記他日請竹垞為予記之夫¶
　五畝一區而為名之多如此甚矣夫吾之溺於其名也¶
午壁亭名載水經秦時流水漢時亭何人更與桑欽注¶
一畝園中水木青¶
午亭人在翠微間林際清暉自往還砥柱析城至王屋¶
天教看盡好雲山¶
<pb:KR2k0049_WYG_226-91b>¶
吴淞煙雨石湖春不到江南老竟真山水連天溪艇窄¶
也能作意向詩人¶
西湖杭潁别圖經吳楚湖山兩洞庭獨訝樊川同小杜¶
朱坡不比漢家亭¶
丹青老手荆闗筆重寫天隨舊釣船晚喚午亭還識否¶
世人曾擬杜樊川¶
　　懷七柿灘¶
洞陽風落滿林霜苹蔗甘寒味許長解道黄柑三百顆¶
<pb:KR2k0049_WYG_226-92a>¶
不如紅柿熟千章¶
　　野史亭¶
柔翰功名一葉萍也將文字照丹青朱門萬戸淒涼盡¶
惟有元家野史亭¶
　　郭景純墓¶
香火情多故國緣來看靈爽在江天後湖亦借公名重¶
多恐先生是水仙¶
　　元日毛錦來寄辛復元先生遺書語錄十三種展¶
<pb:KR2k0049_WYG_226-92b>¶
　　　讀有賦　　　　　　　　　　魏象樞¶
汾河設教又河津羽翼尼山一派眞千百年來誰繼續¶
綘州夫子是天民¶
遺書逺寄自平陽司李重封墨幾行獻罷椒花開巻處¶
上元别是一春光¶
布粟從來意味長三更續火復燒香守先待後人難見¶
彷彿當年坐講堂¶
宗社安危話不虚廟堂束帛意何如可憐扶地撐天手¶
<pb:KR2k0049_WYG_226-93a>¶
空付江西薦士書¶
　　望應州塔¶
十里烟雲一望通浮圖如削插長空何年種得菩提子¶
幻出金蓮大地中¶
　　遊百榖山　　　　　　　　　　失　名¶
幽谷登臨眼界遥峰巒隱隱水迢迢君親南北懸情切¶
不問仙人王子喬¶
　　硃砂洞　　　　　　　　　　　趙三麒¶
<pb:KR2k0049_WYG_226-93b>¶
洞裏有天堪十月桃源無路可尋仙撥開赤水山頭望¶
衝破丹爐一徑烟¶
　　醉雪石¶
露濕秋雲杖履寒蓬萊踏遍遇仙難何如謝傅東山屐¶
遠黛眉尖一色看¶
　　卜子講壇(四首/)　　　　　　　　畢振姬¶
五老巑岏草木童西河詩景對秋空小冠子夏盲於易¶
文學初傳河上公¶
<pb:KR2k0049_WYG_226-94a>¶
魚鱗濕氣薄雲屯假葢應憐子夏貧避雨崤陵一百里¶
泥封無路上星辰¶
學樂聽詩臥未成中山風什小戎聲晨鐘喚出西河守¶
吳起猶嫺曾子兵¶
函谷繙經義不臣道存天地轉鴻鈞五千牛腹沈雲氣¶
夫子西遊不到秦¶
　　雪後望吉祥寺松¶
雪隱禪花石磬閒上方僧衲帶雲還一龕冷浸琉璃鏡¶
<pb:KR2k0049_WYG_226-94b>¶
門外蒼龍吼萬山¶
　　雨中度故關　　　　　　　　　王士禎¶
危棧飛流萬仞山戌樓遙指暮雲間西風忽送瀟瀟雨¶
滿路槐花出故關¶
　　郭有道墓¶
大槐坂上逐車塵爭效先生折角巾至竟清流解亡國¶
望門投止是何人¶
　　謁文忠烈公祠¶
<pb:KR2k0049_WYG_226-95a>¶
精神如破貝州時晚節猶能動四夷天遣不同韓富没¶
姓名留冠黨人碑¶
　　洪洞縣謁韓忠定公祠¶
𢎞恭已自收蕭傳夏惲翻能殺呂强枉使空同奮刀筆¶
子規不勸李東陽¶
　　晉興澤　　　　　　　　　　　陳奕禧¶
鹽道峰巒望絶竒涑川長泛晉興陂張陽猶指東張在¶
事業韓曹久不知¶
<pb:KR2k0049_WYG_226-95b>¶
翠屏俯接水雲鄉皛溔清陂廿里長却怪漁人閒不得¶
黄蘆深處曉鳴榔¶
　　方山¶
方嶺磻溪隱者居援蘿尋葛興何如鴦漿頂上無人跡¶
誰識銅芸與女疎¶
　　送吳濩入太原三首　　　　　　朱彝尊¶
娘子關西木葉殘烟霜回首井陘寒馬頭不改團團月¶
絶壁韓詩拂蘚看¶
<pb:KR2k0049_WYG_226-96a>¶
并州山繞崛&KR2118;蒼桐葉祠前栢幾行蘋號長生水難老¶
憑君抄入篋中方¶
周郎(在/浚)近在蓮花幕㸃筆題詩興不孤暇日經過頻問¶
訊硬黄曾搨石經無¶
　　題吳徴君雯詩巻¶
藉甚吳郎大雅材賦詩不上栢梁臺翻飛却似横汾鴈¶
幾度秋風上苑來¶
　　再度雁門關(時聞舍弟/彝鑒病卒)¶
<pb:KR2k0049_WYG_226-96b>¶
雁門關北雁初飛萬里征人淚濕衣回首秋風行已斷¶
天南消息到應稀¶
　　明妃曲¶
上林消息斷歸鴻記抱琵琶出漢宮紅頰近來憔悴盡¶
春風更遜畫圖中¶
　　扈從雜記三首　　　　　　　　高士竒¶
雄關一綫倚天開峭壁攢厓入五臺極目雁門沙塞逺¶
雪中更得辨纎埃¶
<pb:KR2k0049_WYG_226-97a>¶
佛頂分來五髻青浮空鳯刹　玉輿停茜衫黄㡌揺金¶
鐸宮錦齊開梵字經¶
紫府仙山實奥區長杉鬱鬱壑爭趨興來那得勾龍爽¶
重寫峰巒入畫圖(宣和畫譜載蜀人勾/龍爽有紫府仙山圖)¶
　　再遊小崦山　　　　　　　　　白尹謙¶
千尺崖間挂古松泉聲無恙答山鐘游人指引松間路¶
踏破蒼雲數十重¶
　　過火燒嶺　　　　　　　　　　李煥斗¶
<pb:KR2k0049_WYG_226-97b>¶
策馬崇岡行歩難杏花枝上鳥緡蠻自從身作延陵長¶
幾度衝寒過此山¶
　　鵰王崖(邑之東北石崖岈嵯鵰多/居其岩谷故名下即箭溝)　趙　漪¶
壁立崚嶒似落猿蒼鵰飛處見荒村時聞虎嘯空山裏¶
常囑癡兒𦂳閉門¶
　　元姬山　　　　　　　　　　　高　嵐¶
螺髻雲裳塵外妝春風艶艶麝蘭香山禽似託當時曲¶
婉囀人前弄巧簧¶
<pb:KR2k0049_WYG_226-98a>¶
　　仙人洞　　　　　　　　　　　石鳯臺¶
栢林常挂青霞色蘿洞時飛丹竈煙徃日夢游今日到¶
翠微掩映水涓涓¶
　　人日渡桑乾　　　　　　　　　沈會霖¶
一灘縑水織長堤積雪迴風度午溪馬首寒鴉飛復落¶
不知春在雁門西¶
　　沙米葉(此種惟塞北産之余辨/其葉可作羮即千歲榖)　　杜登春¶
沙場紅葉鬬芳辰千歲名傳穀粒勻剪取作羮柔滑甚¶
<pb:KR2k0049_WYG_226-98b>¶
秋來何必更思蓴¶
　　弔晉太子耶律妃墓四絶墓在城南二里許俗稱¶
　　　淨梵王太子妃者可發大噱且謗佛矣詩並正¶
　　　之　　　　　　　　　　　　康乃心¶
琉璃碧瓦照蒼苔猶似鸞車寶扇開妙麗夫人應有相¶
故教金粟傍如來¶
　　題大同觀音寺梅　　　　　　　徐化溥¶
誰把羅浮向此移清芬禪味兩相宜便當携手趙松雪¶
<pb:KR2k0049_WYG_226-99a>¶
來訪中峰百韻詩¶
晚瀉軍持灌玉芳蚤傳春信到禪房絶塵應少繁花色¶
入定偏來自在香¶
　　玉泉潄石　　　　　　　　　　李芳黄¶
幽壑泉飛瀉建瓴松溪繚繞出沙汀中流潄玉猶堪枕¶
直砥秋濤一柱清¶
　　方山謁李長者祠讀華嚴論二首以呈長者長者¶
　　　得無拈花微笑否　　　　　　何世璂¶
<pb:KR2k0049_WYG_226-99b>¶
空林晏坐得神全天女提壺亦偶然但使此心無虎在¶
諸君何必愧通圓(長者/名)¶
古栢千章遶佛廬金剛(泉/名)一滴水成渠就中多少西來¶
意蛇足華嚴論未如¶
　　游筆架山次白玉蟾韻　　　　　　性善(釋/)¶
白雲隱没舊山家活計甜&KR1085;與苦茶睡起不知人世事¶
石臺講罷落天花¶
　　五里莊壁上重書義棠橋詩　　　　愛玉(名媛/)¶
<pb:KR2k0049_WYG_226-100a>¶
霧鬢風鬟亂曉妝淡雲孤月影微茫自憐薄命同秋草¶
戎馬鞍頭困海棠¶
　　仝題¶
結束殘妝向北征朔風吹雨淚無聲可憐目斷江雲裏¶
縱有思親夢不成¶
　詩餘¶
唐¶
　　河瀆神　　　　　　　　　　　閻　選¶
<pb:KR2k0049_WYG_226-100b>¶
汾水碧依依黄雲落葉初飛翠娥一去不言歸廟門空¶
掩斜暉　四壁隂森排古畫依舊瓊輪羽駕小殿沈沈¶
清夜銀燈飄落香灺¶
　　定西番¶
雞祿山前遊騎邊草白朔天明馬蹄輕　鵲靣弓離短¶
韔彎來月欲成一隻鳴&KR1076;雲外曉鴻驚¶
金¶
　　玉樓春(宴河中/瑞雲亭)　　　　　　　　馮延登¶
<pb:KR2k0049_WYG_226-101a>¶
長原迤邐孤麋臥野色微茫河界破草承行屨綠雲深¶
花觸飛丸紅雨妥　高亭初試煎茶火醉玉漸譁春滿¶
座行盃莫厭轉籌頻佳節等閒飛鳥過¶
　　浣溪沙(河中環勝/樓感懷)　　　　　　　李獻能¶
垂柳隂隂水拍堤欲窮遠目望還迷平蕪盡處莫天低¶
　萬里中原猶北顧十年長路却西歸倚樓懷抱有誰¶
知¶
　　梅花引(過天門/闗作)　　　　　　　　趙秉文¶
<pb:KR2k0049_WYG_226-101b>¶
山如峽天如席石顚樹老氷崖坼雪霏霏水洄洄先生¶
此道胡爲乎來哉　石頭路滑馬蹄蹶昻頭貪看山竒¶
絶短童隨皺雙眉休說清寒形容想更飢¶
　　驀山溪(賦崇福荷花崇/福在太原晉溪)　　　　　趙　可¶
雲房西下天共滄波遠走馬記狂游正芙蕖平鋪鏡靣¶
浮空欄檻招我倒芳尊看花醉把花歸扶路清香滿¶
水楓舊曲應逐歌塵散時節又新涼料開徧横湖清淺¶
氷姿好在莫道總無情殘月下曉風前有恨何人見¶
<pb:KR2k0049_WYG_226-102a>¶
　　望海潮(代州/南樓)¶
雲朔南陲全趙幕府河山襟帶名藩有朱樓縹緲千雉¶
回旋雲度飛狐絶險天圍紫塞高寒弔興亡遺跡咫尺¶
西陵烟樹蒼然　時移事改極目傷心不堪獨倚危闌¶
惟是年年飛雁霜雪知還樓上四時長好人生一世誰¶
閑故人有酒一尊高興不減東山¶
　　婆羅門引(保徳西/樓作)　　　　　　　李　晏¶
汗融畏日豈知高處有風清倚闌襟䄂涼生坐上看崩¶
<pb:KR2k0049_WYG_226-102b>¶
雲脫懷不礙亂峰青待目窮千里却怕傷情　河汾古¶
城聽裂岸怒濤驚好是烽沉幽障鼔臥邊亭西樓老子¶
更無用胸中十萬兵酒到處莫放杯停¶
　　雁邱二首　　　　　　　　　　元好問¶
問世間情是何物直教生死相許天南地北䨇飛客老¶
翅幾回寒暑歡樂趣離别苦就中更有癡兒女君應有¶
語𣺌萬里層雲千山暮雪隻影向誰去¶
横汾路寂寞當年簫鼔荒烟依舊平楚招魂楚些何嗟¶
<pb:KR2k0049_WYG_226-103a>¶
及山鬼暗啼風雨天也妬未信與鶯兒燕子俱黄土千¶
秋萬古爲留待騷人狂歌痛飲來訪雁邱處¶
元¶
　　浣溪沙二闋(晉溪/)　　　　　　　姜　彧¶
方丈惟空瞰碧潭潭光山色靜相涵開軒千里供晴嵐¶
　流水桃花疑物外小橋烟柳似江南挽將風月入醺¶
酣¶
山滴嵐光水拍堤草香沙暖淨無泥只疑悞入武陵溪¶
<pb:KR2k0049_WYG_226-103b>¶
　兩岸桃花紅日出四圍高柳到天垂一尊心事百年¶
期¶
　　鷓鴣天(晉溪/)¶
滿谷瀟瀟落葉黄繡衣驄馬駐平岡一川野色迷秋色¶
四靣山光接水光　花作陣酒爲漿晉祠風物正重陽¶
慇懃留住皇華使同放乾坤入醉鄉¶
　　㸃綘唇(天聖/宫)　　　　　　　　　郭　章¶
翠栢丹崖碧雲深鎻神仙府勢盤龍虎樓觀雄中土¶
<pb:KR2k0049_WYG_226-104a>¶
我欲停時又恐斜陽暮黄塵路客懷良苦滿目西山雨¶
明¶
　　清音亭　　　　　　　　　　　張　昌¶
四靣嵐霏簇綺筵䨇渠流水響涓涓蕭瑟西風吹敗葉¶
一葉葉一枝枝都是行人恨别離¶
　　踏莎行(弔韓/侯)　　　　　　　　　韓邦竒¶
高嶺連雲寒烟帶雨長楊滿路悲風起將軍墓上草蕭¶
蕭荒祠白日眠狐䑕　九里山前未央宮裏淒涼徃事¶
<pb:KR2k0049_WYG_226-104b>¶
煩胸臆烏江汾水兩悠悠東流不盡英雄泪¶
　　減字木蘭花(行部/大寜)　　　　　　　失　名¶
槐隂正午颯颯涼風生綺户減却行厨野䔩山殽自有¶
餘　重盤累楪盡是生民膏與血寄語諸賢幾處來朝¶
竈未烟¶
國朝¶
　　喫酒兒(喫酒兒鳥聲也故山多有余於/薊門道中偶聞之遂成二闋)¶
　　　　　　　　　　　　　　　　白尹謙¶
<pb:KR2k0049_WYG_226-105a>¶
喫酒兒細叮嚀酒杯到手不須停眼前有酒不盡醉枉¶
向醒時林下聽¶
喫酒兒喚路衢酒旗招處盡情沽客舍三更眠未穩枝¶
間啼鳥笑人愚¶
　　千秋歲(尋秋阜城訪/曹陶菴孝亷)　　　　　　王維藩¶
澗曲峰迴游盡秋難賦鴈不到將秋誤啾唧壁無蛩蕭¶
瑟山無樹人止見髩邊昨夜霜微度¶
瀟灑淡如菊潔靜人如玉枕孤邱蛻世俗安歩以當車¶
<pb:KR2k0049_WYG_226-105b>¶
晚食以當肉晏如也萬壑秋風藏公腹¶
　　菩薩蠻(送當如弟入/秦時客臨汾)　　　　　　顧貞觀¶
秋空倚劍人何處羈心遠掛咸陽樹隴水咽殘星黄河¶
西畔行　幾多鄉淚滴一夜關山笛誰按小伊州清霜¶
入鬢流¶
　　菩薩蠻(早發星軺驛是/太行山絶頂處)¶
山城半夜催金柝酒醒孤館燈花落牕白一聲雞枕函¶
聞馬嘶　門前烏桕樹霜月迷行處遙憶獨眠人曉寒¶
<pb:KR2k0049_WYG_226-106a>¶
驚夢頻¶
　　滿庭芳(同朱彛/尊作)　　　　　　　　曹　溶¶
殿宿莓苔岡平贔屭虛寢遙控簾鈎義兒成隊左右列¶
松楸誰放沙陀雁影盤仙李飛入并州收京闕赤心家¶
世長拱紫宸樓　英雄誇亞子提刀百戰囊矢前騶漸¶
司香遺廟薶玉荒邱事去棠棃漫落滹沱化淚㸃長流¶
金鳬出伶官天下麥飯一時休¶
　　夏初臨(天龍寺是高歡/避暑宮舊址)　　　　　朱彞尊¶
<pb:KR2k0049_WYG_226-106b>¶
賀六渾來主三軍隊壺關王氣曽分人說當年離宮築¶
向雲根燒烟一片氤氳想香姜古瓦猶存琵琶何處聽¶
殘勅勒銷盡英魂　霜鷹自去青雀空飛畫樓十二氷¶
井無痕春風裊娜依然芳草羅裙驅馬斜陽到鳴鐘佛¶
火黄昏伴殘僧千山萬山涼月松門¶
　　蝶戀花(重遊晉/祠題壁)¶
十里浮嵐山近逺小雨初收最喜春沙軟又是天涯芳¶
草徧年年汾水看歸雁　繫馬青松猶在眼勝地重來¶
<pb:KR2k0049_WYG_226-107a>¶
暗記韶華變依舊紛紛涼月滿照人獨上溪橋畔¶
　　虞美人(寒食太/原道中)¶
去年寒食横汾曲曉雨平蕪綠今年寒食尚横汾又聽¶
餳簫吹入杏花村　古今多少横汾客飲馬臺駘澤并¶
州雖好不如歸輸與一雙新燕舊巢飛¶
　　桃源憶故人(祁縣登/樓作)¶
高樓百尺誰家院靜鎻葳𬎼春晚可惜蝦鬚簾巻只是¶
無人盻　登樓搔首斜陽滿風起落花如霰可惜鵝兒¶
<pb:KR2k0049_WYG_226-107b>¶
酒煖只是無人勸¶
　　畫堂春(徐溝道/上作)¶
東城朝日亂啼鴉雨晴芳草天涯輕塵初碾一痕沙何¶
處香車　春水青羅帶緩春山碧玉篸斜春風依舊小¶
桃花花外誰家¶
　　摸魚子(贈吳/天章)¶
愛蓮洋無多行巻才華直恁明秀紛紛日下柴車至逸¶
藻吳郎希有李十九慣把汝詩篇三載藏懷袖今秋邂¶
<pb:KR2k0049_WYG_226-108a>¶
逅便訪我城東涼波殘月曉度玉河柳　交期合不在¶
時時握手傾心偶共杯酒六街聽倦鼕鼕鼓頗厭征衣¶
塵垢殘雪後待驅馬蘆溝轉入孤山口蒼厓若臼伴翠¶
竹黄梅香林守歲清興爾能否¶
　　柳梢青(應州/客感)¶
金鳯城偏沙攢細草柳擘晴綿九十春來連宵雁底幾¶
日花前　禁他塞北風烟虛想像湖南扣舷夢裏頻歸¶
愁邊易醉不似當年¶
<pb:KR2k0049_WYG_226-108b>¶
　　清平樂(馬邑/道中)¶
客何爲者日日風塵惹燕子春來秋又社萬事不如歸¶
也　家書字字行行秋深只道還鄉不信行人更逺黄¶
沙白草茫茫¶
　　鎭西(送陳六謙/之官安邑)¶
雪晴鳷鵲正酸風交射河橋外鴈壺重瀉沉吟者計郵¶
籤此去娘子關西春光滿野琴堂到時元夜　蘭燭灺¶
玉鈎山翠繞晝簾靜也料哦松合多亭榭堪游冶笑丞¶
<pb:KR2k0049_WYG_226-109a>¶
哉何負紙尾交箝龍蛇恣寫須添墨池官舍¶
　　河瀆神(妒女祠/集句)¶
山木女郎祠(王/維)西路翩翩去時(韓/翃)綵旛新翦綠楊絲(韋/莊)¶
槐花㸃散罘罳(陳元/初)　練帶平鋪吹不起(李/賀)漠漠黄花¶
覆水(朱/放)繡領任垂蓬髻(杜/牧)含情咫尺千里(魚元/機)¶
　　菩薩蠻(登雲中/清朔樓)¶
夕陽一半樽前落月明又上闌干角邊馬盡歸心鄉思¶
深不深　小樓家萬里也有愁人倚望斷尺書傳鴈飛¶
<pb:KR2k0049_WYG_226-109b>¶
秋滿天¶
　　采桑子(雲州/書感)¶
去年一丈天山雪凍鵲枝頭暢好春游到得春來祗是¶
愁　炎風匹馬黄塵裏又盻清秋涼月南樓到得秋來¶
總是愁¶
　　燕山亭(清明日王湛求方伯招同劉津逮趙秋/水毛子霞孔子威飲金粟園杏花下)¶
鐘鼓新晴立馬斜陽滿樹臙脂透深映短墻曲䕶危闌¶
更綴數行風柳燕外遊絲惹多少粉香紅溜依舊正一¶
<pb:KR2k0049_WYG_226-110a>¶
笑花前去年時候　况値寒食佳辰問挑菜何人鬬雞¶
曾否春衫試罷玉笛吹殘須盡百壺清酒剛得黄昏又¶
疎影月明如晝搔首想來歲故園渡口¶
　　蘭陵王(過晉藩/舊邸)¶
馬蹄㨗遙望參差雉堞斜陽外芳草斷垣朱邸猶存舊¶
城闕平臺歌吹絶禁得黄鸝調舌妝樓畔烟柳樹株時¶
見柔條路人折　閒尋老翁說記帶指黄河圭翦桐葉¶
霓旌千騎春山列任桂樹招隱鴈池斟酒回眸琴瑟看¶
<pb:KR2k0049_WYG_226-110b>¶
盡滅問誰是豪傑　明月最淒切聽短笛飄零哀角嗚¶
咽葳𬎼不閉牕紗裂有藥鼎霜碓畫廊塵屧罘罳深鎻¶
兔苑冷一片雪¶
　　虞美人(雲中送俞右吉/之鄴下集句)¶
來時萬里同爲客(司空/文明)廣武原西北(張/祜)看看北鴈又南¶
飛(施肩/吾)愼莫愁思顦顇損容輝(王/維)　無端更渡桑乾水¶
(賈/島)行路難如此(杜/甫)蕭蕭羸馬正塵埃(羅/隱)烟裏歌聲隱隱¶
(魚元/機)入叢臺(上官/儀)¶
<pb:KR2k0049_WYG_226-111a>¶
　　消息(度雁/門關)¶
千里重關憑誰踏遍鴈銜蘆處亂水滹沱屑霄氷雪鳥¶
道連勾注畫角吹愁黄沙拂靣猶有行人來去問長塗¶
斜陽瘦馬又穿入離亭樹　猿臂將軍鴉兒節度說盡¶
英雄難據竊國眞王論功醉尉世事都如許有限春衣¶
無多山店酧酒徒成虛語垂楊老東風不管雨絲烟絮¶
　　滿庭芳(李晉王/墓下作)¶
獨眼龍飛鴉兒軍至百戰眞是英雄沙陀去後席巻定¶
<pb:KR2k0049_WYG_226-111b>¶
河東多少義兒子將千人敵一一論功爭誇道生來亞¶
子信不媿而翁　前驅囊矢日三垂岡上置酒臨風歎¶
綠衣天下回首成空冷落珠𥜗散盡殘碑斷不辨魚蟲¶
西林外哀湍斜照法鼓影堂中¶
　¶
　¶
　¶
　山西通志巻二百二十六¶
