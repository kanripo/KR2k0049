# -*- mode: mandoku-view; -*-
#+TITLE: 山西通志
#+DATE: 2015-08-24 22:42:26.372562
#+PROPERTY: ID KR2k0049
#+PROPERTY: BASEEDITION WYG    
#+PROPERTY: JUAN 卷二百二十四
<pb:KR2k0049_WYG_224-1a>¶
欽定四庫全書¶
　山西通志巻二百二十四¶
　　藝文(四十/三)　(詩四/)¶
　七律(下/)¶
金¶
　　逰龍山　　　　　　　　　　　章　宗¶
嵯峨雲影㡬千重髙出塵寰迥不同金色界中兠率境¶
碧蓮花裏梵王宫鶴驚秋露三更月虎嘯踈林萬壑風¶
<pb:KR2k0049_WYG_224-1b>¶
試拂花箋為覓句詩成自適任非功¶
　　悲長平　　　　　　　　　　　蕭　貢¶
秦兵伏甲武安西趙將非材戰士擕千里陣雲沈曉日¶
萬家屋瓦震秋鼙哀纒朽骨天應泣怨入空山鳥不棲¶
百戰區區竟何得阿房煙草亦淒迷¶
　　登緜山上方¶
環合青峰挿劔長小平如掌寄禪房危䦨半出雲霄上¶
秘景盡收天地蔵野濶羣山驚破碎雲低滄海認微茫¶
<pb:KR2k0049_WYG_224-2a>¶
九華藉甚因人顯逈秀可憐天一方¶
　　代州書事　　　　　　　　　　趙秉文¶
金波曾醉鴈門州端有人間六月秋萬古山河雄朔部¶
四時風月入南樓漢家戰伐雲千里唐季英雄土一丘¶
繫馬朱欄重回首烟波誰在釣魚舟¶
　　淮隂侯廟¶
地險山危氣勢雄將軍從此建竒功興劉業就人何在¶
破楚名存事已空故壘帶烟餘殺氣荒祠向晚動悲風¶
<pb:KR2k0049_WYG_224-2b>¶
功名盖世今如此讀罷殘碑思不窮¶
　　登六賢堂　　　　　　　　　　楊雲翼¶
榆闗城構倚長天寂寂虗堂像六賢善行既皆傳故里¶
功名何異冩凌烟子孫繼業誰知在桑梓牽情我自憐¶
無限雲山遮逺日登臨時遣興悠然¶
　　㳺河西孫氏園　　　　　　　　毛　麾¶
亭榭依山水亂鳴已如罨畫障中行照溪芳樹紅雲合¶
迎客幽禽翠羽輕毫氣未饒金谷友醉魂如到錦官城¶
<pb:KR2k0049_WYG_224-3a>¶
猶慚歸騎怱怱去不得持杯待月眀¶
　　題崞縣郝子玉此君軒　　　　　毛端卿¶
桂林名姓一枝新萬竹青青徳有鄰渭上風烟分别𣲖¶
山陽詩酒屬閒人心期已到冰霜窟眼界不知花栁塵¶
萱背從今㸔輝映嫩香新粉四時春¶
　　薄逰同郝漕子玉賦　　　　　　元徳眀¶
全晉山河百戰場登臨歴歴見興亾夷居狵雜尤堪歎¶
霸氣沈雄亦未量石瓮烟霞詩秀潤駘祠風月酒淋浪¶
<pb:KR2k0049_WYG_224-3b>¶
書生不是功名具慚媿山翁問葛强¶
　　太原古城恵眀寺墖秋望¶
西山萬古壯陪京一日汾流入廢城浩浩市聲争曉集¶
畇畇原隰但秋畊晉公老去詩仍在越石亾來恨未平¶
千尺浮圖莫烟底瓦盆濁酒為誰傾¶
　　寒食逰福田寺¶
春山寂寂掩禪扉複嶺盤盤入翠微布襪青鞋供勝踐¶
粥魚齋鼓薦𤣥機日烘幽径緑烟煖風定曉枝紅雨稀¶
<pb:KR2k0049_WYG_224-4a>¶
曽是西堂讀書客不應啼鳥也催歸¶
　　玉屏山　　　　　　　　　　　李純甫¶
包裹青衫已十年聰眀更覺不如前簿書叢裏先抽手¶
風月場中少息肩瓶底剰儲元亮酒杖頭髙掛老坡錢¶
㑹須㸔我屏山下了盡生平不問天¶
　　真味堂¶
問渠真味若為言不著鹽梅也自全黿鼎大夫徒染指¶
麴車公子漫流涎胸中已有五千巻徽外更聽三兩絃¶
<pb:KR2k0049_WYG_224-4b>¶
此老清饞何所嗜宦名嚼蠟已多年¶
　　天㳺齋¶
丈人未始出吾宗草靡波流盡太沖七竅鑿開無混沌¶
六根消落盡圓通法身兎角聲聞外塵事牛毛夢幻中¶
誰㑹天㳺更端的瘦梅疎竹一忩風¶
　　瓢庵¶
書生祇合飽黄虀大嚼屠門計似癡壁上七絃元自雅¶
囊中五字更須竒横陳已覺如嚼蠟皆醉何妨獨啜醨¶
<pb:KR2k0049_WYG_224-5a>¶
此味欲談舌本强如人飲水只渠知¶
　　送妹夫之太原　　　　　　　　邊元鼎¶
山含秋氣冷参差送客西城落日低怨别弟兄歸怏怏¶
戀鄉車馬去遲遲浮萍聚散元無定流水東西却有期¶
惆悵黄榆故山路碧天回首鴈南飛¶
　　留仲澤　　　　　　　　　　　酈　權¶
朝衫酒濕紫宸霞蹔輟旌旗擁使華馳馬彎弓真將種¶
載書囊筆自名家江湖萬里春回鴈燕趙千林月滿花¶
<pb:KR2k0049_WYG_224-5b>¶
眀日升沈便霄壤更留玉樹倚蒹葭¶
　　題晉卿王暉寳繪堂　　　　　　完顔璹¶
頋陸張吳寳繪堂風花雪月保寜坊錦囊玉軸三千幅¶
翠袖金釵十二行數筆丹青叅季范一時遷謫為蘇黄¶
太原珍玩名天下舊跡猶慿古印章¶
　　㳺太寜寺　　　　　　　　　　王　璹¶
西山踏破萬層青與客擕壺上太寜泉石有情容避俗¶
軒裳無術可逃形雲縈屋角僧禪静露下松梢鶴梦醒¶
<pb:KR2k0049_WYG_224-6a>¶
眀日却尋塵境去曉猨啼月若為聽¶
　　年節嵐州席上贈同知王子直中𣪚¶
　　　　　　　　　　　　　　　　朱自牧¶
别時風雪暗龍津一夢經年復見君去國光隂雖易得¶
夾河形勢且平分心如征馬常嘶代身伴秋鴻却渡汾¶
此日一尊難惜醉新年風景舊知聞¶
　　過渾源留别田仲祥同知節使¶
金臺前夢杳無蹤一阻雲山莫計重雙鯉附書常不達¶
<pb:KR2k0049_WYG_224-6b>¶
兩萍浮海偶相逢燕南落日車分轍代北春風酒滿鍾¶
眀日去留牽世務燈前談笑且從容¶
　　哀隆徳守臣張確確浮休張舜民之弟嘗為烏延¶
　　　帥幕獨不廷謁童貫作詩弔之　滕茂實¶
睢陽萬古一張廵忠義傳家有世臣顔子服膺當入室¶
潘郎望拜肯同塵圍城已䧟天猶晦仗劍臨危氣益振¶
餘子鄰邦盡曹李偷生端作九泉人¶
　　碧鮮堂　　　　　　　　　　　趙大端¶
<pb:KR2k0049_WYG_224-7a>¶
寒隂鎖碎暗僧軒玉立森森翠滿前墜露修梢雲影濕¶
破綳春筍綺文鮮雅宜冷映梅溪月尤稱香浮茗竈煙¶
清夜沉沉正成寐恍疑飛夢繞淇川¶
　　逰方山　　　　　　　　　　　王　雷¶
車輪馬足徧人間豈意窮荒逢此山便欲棲遲成地隐¶
始知空濶破天慳松聲萬壑秋風急石徑千盤暮雨斑¶
為報草堂真碧眼莫教辜負箇中閒¶
　　懸泉　　　　　　　　　　　　袁從乂¶
<pb:KR2k0049_WYG_224-7b>¶
翠巖髙列勢摩天巖上轟雷㵼玉泉絶壁飛來渾是雨¶
長風捲去忽成煙圍茅小隐初經眼跨鶴先儒已著鞭¶
吟罷徜徉眠月窟夢囬猶聽鼓&KR1973;&KR1973;¶
　　元氏桂軒為敏之賦　　　　　　王萬鍾¶
簾捲堂前桂子涼一軒燈火夜初長月中春好元無價¶
天上風來别有香棠棣一家同映秀詞林百世繼餘芳¶
閒花野草空無數掩盡人間獨擅場¶
　　題滕奉使祠　　　　　　　　　姚孝錫¶
<pb:KR2k0049_WYG_224-8a>¶
本期蘇鄭共揚鑣不意芝蘭失後凋遺老祇今猶涕泪¶
後生無復識風標西陘鴈度霜前塞滹水樵争日莫橋¶
追想生平英偉魄凌雲一笑豈能招¶
　　太原　　　　　　　　　　　　元好問¶
夢裏鄉闗春復秋眼眀今得見并州古來全晉非無筞¶
亂後清汾空自流南渡衣冠㡬人在西山薇蕨此生休¶
十年筆㺯文昌府争信中朝有楚囚¶
　　龍興寺閣¶
<pb:KR2k0049_WYG_224-8b>¶
全趙堂堂入望寛九層飛觀儘髙寒空聞赤幟疑軍壘¶
真見金人泣露盤桑海㡬經塵刼壊江山獨恨酒腸乾¶
詩家總道登臨好試就遺臺老樹㸔¶
　　李長源¶
冀都事死東州禍李翰林亾陜府兵方為騷人箋楚些¶
更禁書客墮秦坑石苞本不容孫楚黄祖安能貸禰衡¶
同甲四人三横霣此人雖在亦堪驚¶
　　王仲澤¶
<pb:KR2k0049_WYG_224-9a>¶
太學聲華弱冠馳青雲岐路九霄飛上前論事龍顔喜¶
幕下籌邊犬吠稀壯志相如頭碎柱赤心嵇紹血沾衣¶
從來聖牘襃忠義誰為幽魂一發揮¶
　　晉溪¶
石磴雲松著色屏岸花汀草展江亭青瑶疊甃通懸甕¶
白玉雙龍掣迅霆地脉何嘗間今昔尾閭真解泄滄溟¶
乾坤一雨風塵了好就川源問乞靈¶
　　寄劉繼元¶
<pb:KR2k0049_WYG_224-9b>¶
清霜茅屋耿無眠坐憶分擕一慨然楚客登臨動歸興¶
謝公哀樂感中年凄凉古驛人烟外迤邐荒山雪意邊¶
千樹春風水楊栁待君同繫晉溪船¶
　　石嶺闗書所見¶
軋軋輈車轉石槽故闗猶復戍弓刀連營突騎紅塵暗¶
微服行人細路髙已化蟲沙休自嘆厭逢虎豹欲安逃¶
青雲玉立三千丈元只東山意氣豪¶
　　過鴈門闗¶
<pb:KR2k0049_WYG_224-10a>¶
四海扵今正一家生民何處不桑麻重闗獨據千尋嶺¶
深夏猶飛六出花雲暗白楊連馬邑天低青塚𣺌龍沙¶
慿髙弔古情無極空對西風數去鴉¶
　　過應州¶
平野風埃接戍樓邊城三月似窮秋人家土屋纔容膝¶
驛路㫋車不斷頭隨俗未甘嘗馬湩敵寒直欲御羊裘¶
十年紫禁烟花繞此日雲山是應州¶
　　羊腸坂¶
<pb:KR2k0049_WYG_224-10b>¶
浩蕩雲山直北㸔凌兢羸馬不勝鞍老來行路先愁逺¶
貧裏辭家更覺難衣上風沙歎顦顇夢中燈火憶團圞¶
慿誰為報東州信今在羊腸百八盤¶
　　赤石谷¶
林罅隂崕霧杳冥石根寒溜玉玎玲雲來朔漠疑秋早¶
山近清凉覺地靈静愛鳥聲存野調閙嫌人跡帶塵腥¶
南臺說有金銀氣可是并汾處士星¶
　　雪中過石嶺闗¶
<pb:KR2k0049_WYG_224-11a>¶
老天黯惨入平蕪朔吹崩奔萬竅呼雪意旋粧行路景¶
詩家新有入闗圖地爐圍坐慚田父絮㡌衝寒怨僕夫¶
故國烟花重廻首蜀橙山麝記金壺¶
　　秋夜¶
九死餘生氣息存蕭條門巷似荒邨春雷謾説驚坯户¶
皎日何曽入覆盆濟水有情添别涙吳雲無梦寄歸魂¶
百年世事兼身事尊酒何人與細論¶
　　外家南寺¶
<pb:KR2k0049_WYG_224-11b>¶
&KR1273;&KR1273;楸梧動晚烟一庭風露覺秋偏眼中髙岸移深谷¶
愁裏殘陽更亂蟬去國衣冠有今日外家梨栗記當年¶
白頭來往人間徧依舊僧忩借榻眼¶
　　感興(夜宿讀/書山作)¶
倚梯從昔望烟霄七葉何人竟珥貂道路常教車歴鹿¶
功名惟有鬢飄蕭勤如韓子初無補晚似馮公豈見招¶
五十三年等閒裏一牕風葉雨瀟瀟¶
　　横山寺¶
<pb:KR2k0049_WYG_224-12a>¶
浮屠百尺聳亭亭落日鴉啼野蔓青故國盡消龍虎氣¶
横山猶帶鳯凰形金根輦路迎禪駕玉樹歌臺語梵林¶
惟有滹沱河上月年年隨鴈過寒汀¶
　　聖阜危樓¶
聖母留殘此混融一堆寒碧現神功巨鰲突出海波沸¶
靈鷲飛來天竺空文石異時傳勝概危亭何日架晴虹¶
搏扶九萬非吾事且放雲山入座中¶
　　神山古刹¶
<pb:KR2k0049_WYG_224-12b>¶
平地孤峰屹一拳伊誰建寺在危巔金身入夢基初立¶
白馬駝經刹始安碑斷猶存蝌蚪字樑空不辯漢唐年¶
山前借問緇衣老屈指桑田㡬變遷¶
　　棠棣堂(周元帥/獻臣宅)¶
千古吳中富貴家秋風吹送洛陽花貞妃鏡裏春先老¶
玉女車邊日易斜紀瑞定誰増舊譜換根原自有靈砂¶
來遲不及西堂晏猶想分香入棣華¶
　　餘慶堂(亦元/帥宅)¶
<pb:KR2k0049_WYG_224-13a>¶
五年霜㦸照康荘萬里春風擁畫梁已覺并汾増勝氣¶
更從王郝借餘光靈椿丹桂知難老玉爵金符豈易量¶
剰着牋毫授辭客南堂兼是棣華堂¶
　　野谷道中懐昭禪師¶
行行汾沁欲分疆漸喜人聲挾兩鄉野谷青山空自繞¶
金城白墖已相望湯翻豆餅銀絲滑油㸃茶心雪蕊香¶
說向阿師應被笑人生生處果難忘¶
　　寄欽止李兄¶
<pb:KR2k0049_WYG_224-13b>¶
征車南北轉秋蓬闗塞相望兩秃翁衮衮便隨當世路¶
悠悠難復倚天公銅駝荆棘千年後金馬衣冠一夢中¶
樽酒雲州古城下㡬時擕手笑春風¶
　　夀聖院古柏詩　　　　　　　　普　信¶
老柏千株不記年滿堂中夜冷生煙不容眀月秋幽地¶
欲作驚蛇春上天雪後未忘夫子道風前猶記祖師禪¶
曉聞寒韻披衣起錯認廬山落澗泉¶
元¶
<pb:KR2k0049_WYG_224-14a>¶
　　過天山周敬之席上和人韻　　耶律楚材¶
憇馬居延酒半醺寂寥寒館變春温未能鵬翼騰溟海¶
不得鴻音過鴈門千里雲煙青塚暗一天風雪黑山昏¶
天涯幸遇知音士子細論文共一樽¶
　　過東勝用先君文獻公韻¶
依然千里舊山河事改時移隨變磨巢許家風烏可少¶
蕭曹勳業未為多可傷陵變須耕海不待棊終已爛柯¶
翻手榮枯成底事不如歸去入無何¶
<pb:KR2k0049_WYG_224-14b>¶
　　過青塚用先君文獻公韻¶
漢室空成一土丘至今仍未雪前羞不禁出塞渉沙磧¶
最恨臨軒辭冕旒幽怨半和青塚月閒雲常鎖黒河秋¶
滔滔天塹東流水不盡眀妃萬古愁¶
　　寄天山周敬之¶
當年傾盖識君初爛飲天山駐使車秋去安仁空有賦¶
鴈來公瑾又無書林巒紅葉如人老籬落黄花亦我疎¶
為向天涯道岑寂强吟新句附雙魚¶
<pb:KR2k0049_WYG_224-15a>¶
　　過太原南陽鎮題紫微觀壁¶
廷臣侍從蔑前驅道侣忻奔迓使車縣吏喜聞新號令¶
村民争認舊中書纍纍山果盈磁鉢薄薄濁醪半瓦壺¶
隐逸競詢新事跡㡬時遷洛卜新都¶
　　望隂山　　　　　　　　　　　丘䖏機¶
髙如雲氣白如沙逺望那知是眼花漸見山頭堆玉屑¶
遥觀日脚射銀霞横空一字長千里照地連城及萬家¶
從古至今常不壊吟詩寫向直南誇¶
<pb:KR2k0049_WYG_224-15b>¶
　　題天壇二首¶
峩峩峻嶺接雲衢古柏参差數萬株瑞草不容凡眼見¶
靈禽祇傍道人呼鑿開洞府羣仙降煉就丹砂百恠除¶
福地名山何處有長春即是小蓬壺¶
四面諸山若附庸突然中起最髙峰每㸔晴日移壇影¶
常說寒潭卧黒龍沆瀣要和千嵗藥茯苓先斸萬年松¶
擬尋活計参真趣又隔烟蘿第㡬重¶
　　題北台觀壁　　　　　　　　　李俊民¶
<pb:KR2k0049_WYG_224-16a>¶
㡬年空負北山移今日方知見是遲猶憶王鳬初去後¶
忽驚丁鶴暫來時雖無壁上題名記頗愧棠隂聽訟詩¶
指似荒城舊㳺處西風揺落菊花期¶
　　憶郝伯常　　　　　　　　　　劉　因¶
一檄期分兩國憂長纓不到越王頭玉虹醉吸金陵月¶
𤣥鶴孤逰赤壁秋漠北蘇卿重回首天南王粲㡬登樓¶
飛書寄與平南將早放樓船下益州¶
　　重逰石壁山　　　　　　　　郝音濟圖¶
<pb:KR2k0049_WYG_224-16b>¶
山不幽深境不靈平生賞鑑盡山情却波三刹境都勝¶
石壁一巖山最名獨恠入林通窈窕數峰涌地出崢嶸¶
招提更在雲深䖏未到遥聞梵唄聲¶
　　過太行山　　　　　　　　　　周伯琦¶
太行蒼翠挿秋旻疊嶺重闗自昔聞戰國東西分晉趙¶
中原南北帶河汾帝王都邑青青草豪傑勛名點點墳¶
鳥道盤空頻立馬便從髙處望飛雲¶
　　過天井闗　　　　　　　　　　劉秉忠¶
<pb:KR2k0049_WYG_224-17a>¶
雲冷風髙天井闗太行嶺上㸔河灣九州占絶中原地¶
一塹攔迴左界山王覇分争圖未捲英雄鏖戰血猶殷¶
華陽春色年年緑汗馬南來不放閒¶
　　雲内道中¶
逺水平蕪間野花塞雲漠漠際寒沙閒禽向晚無投樹¶
倦客逢秋更念家萬里經年走風雨一身無計卧烟霞¶
來朝又上居延道懐古思君改鬂華¶
　　豐州¶
<pb:KR2k0049_WYG_224-17b>¶
邊山瀰瀰水西流夾路離離禾黍稠出塞入塞動千里¶
去年今年經兩秋晴空髙顯寺中塔曉日平眀城上樓¶
車馬闐駢塵不到吟鞭斜裊過豐州¶
　　過狄仁傑墓　　　　　　　　　楊　果¶
牝雞聲裏紫宸寒神器都歸竊㺯間一語喚回鸚鵡夢¶
九霄奪得鳯雛還荒墳寂莫臨官道清節孤髙重泰山¶
為問摸稜蘇相國當時相見果何顔¶
　　後唐眀宗廟　　　　　　　　　徐世隆¶
<pb:KR2k0049_WYG_224-18a>¶
徽陵當日拯殘唐五季之間號小康因獸害田秋罷獵¶
為民求主夜焚香八年功徳丹青在千古眀靈祭祀長¶
欲識此邦遺愛事廟槐人敬似甘棠¶
　　自太白望霍岳　　　　　　　　王　惲¶
山行四月似凉秋秋半揺鞭下嶺頭心苦自憐嘗越膽¶
長歌不用撫吳鈎風烟動色開中鎮禾稼連雲際四州¶
碌碌一官成底事春風歸梦仲宣樓¶
　　虞鄉道中¶
<pb:KR2k0049_WYG_224-18b>¶
中條如畫色蒼蒼雨過晴嵐帶夕光望入王官饒水竹¶
路經虞坂乍耕桑未容巖桂相招隐自笑微官有底忙¶
多謝曉風驅暑退笠簷吹作馬頭凉¶
　　夏縣道中¶
溼雲壓樹際崗平溽暑還因小雨増官吏困人如縛虎¶
秋風吹野夢翻鷹趨時未必儒冠誤並隐端為野鶴憎¶
遥憶筠溪亭下水萬竿蒼雪照吟燈¶
　　逰冠山　　　　　　　　　　　王　構¶
<pb:KR2k0049_WYG_224-19a>¶
縹緲樓臺出翠微東山豪傑曉相擕雲深石室老僧住¶
花落松庭幽鳥啼滿目風烟嘉水上千年勝概井陘西¶
金螺紫酒陽春曲拚取歸來醉似泥¶
　　寒食祀墳迴登臨晉西原廢寺　　陳　賡¶
前朝廢寺枕山阿尚有摩雲窣堵波故國已非唐日月¶
老僧猶指晉山河年來筋力登臨倦亂後心情感慨多¶
石蘚荒碑碎文字他年更得㡬摩挲¶
當年雲構倚天開一夕烟塵化刼灰佛閣丹青餘瓦礫¶
<pb:KR2k0049_WYG_224-19b>¶
禪房花木亦蒿萊春風萬里騷人怨落日千秋杜宇哀¶
斷礎荒烟無限意一章詩律為誰裁¶
　　題郝伯常鴈足詩　　　　　　　袁　桷¶
深覉孤館鬂毛斑猛虎揺闐障海寰玉樹已歌歸逝月¶
羽書難射隔平山不須羝乳終回漢肯學雞鳴詐度闗¶
一寸蠟丸慿鴈寄眀年春盡竟生還¶
　　聖母祠前禱雨　　　　　　　富珠哩翀¶
天泓雪霤䕃寒松聖母祠前可鑑容水利萬家豐稲畝¶
<pb:KR2k0049_WYG_224-20a>¶
山靈千古壯桐封司炎政虐連雲稼使憲情深望雨農¶
一灑甘霖遍寰宇泉闗嘑起抱珠龍¶
　　興和道中　　　　　　　　　　張養浩¶
底事勞勞形與神道途鞍馬動經旬烟横絶澗疑無地¶
風響深林似有人早發舉鞭揮霧露夜行翹首認星辰¶
何時却逐桑榆晚愛殺坡仙此語真¶
　　鴈門送楊仲𢎞姪士耕歸龍泉　　丁　復¶
伯也未入玉堂日我亦忝薦金閨名三千里外嗟淪落¶
<pb:KR2k0049_WYG_224-20b>¶
二十年餘異死生猶子初從鴈門見故鄉能作龍泉行¶
腸斷東門别小阮索詩相送若為情¶
　　題劉京叔歸潛室　　　　　　　薛元曦¶
獨搆茅堂養道真滿前俗事罷紛紜磻溪夜釣波心月¶
汾曲春耕隴上雲長笑熊羆勞應夢直教猨鶴怨移文¶
近來傳得安心法萬壑松風枕上聞¶
　　午芹道中　　　　　　　　　　段成巳¶
𣺌𣺌江風吹葛衣愛閒長與世相違青絲歩障栁千樹¶
<pb:KR2k0049_WYG_224-21a>¶
碧玉屏風山四圍入眼江花如慰意近人沙鳥信忘機¶
虚名到此成何事一笑平生始覺非¶
　　書臨晉㕔壁　　　　　　　　　王思誠¶
條山河水壯封疆城外眉原百里長蒲坂東來通猗頓¶
桑泉南下接虞鄉唐家舊徳推裴寂漢世元勛憶霍光¶
故國松楸今尚在穹碑髙塚映斜陽¶
　　砥柱¶
鬼斧神工砥柱開黄流滚滚自天來三門浪捲千堆雪¶
<pb:KR2k0049_WYG_224-21b>¶
五户灘硃萬壑雷漕轉多虞舟楫敗疏排㡬使匠夫哀¶
唐虞平治功歸禹廟下豐碑滿緑苔¶
　　題天橋子¶
按轡臨深䘮客懐神功鑿破石崔嵬橋頭駭浪翻銀屋¶
峽口洪波㵼玉杯飲澗虹盤千尺影砅崖龍起半空雷¶
阿誰窮得河源處不盡濁流滚滚來¶
　　夀陽道中遇雪¶
十月燕州冷不堪朔風如劍入衣衫羊頭雪映鴉兒峪¶
<pb:KR2k0049_WYG_224-22a>¶
馬首雲連燕子巖絶澗冰消泥滑滑斷崖土落路巉巉¶
昌黎奉使曾經此驛舎題詩壁上龕¶
　　謁司馬温公祠¶
丞相祠鄰孔廟垣髙墳老樹涑河干諸儒傳授淵源逺¶
二聖遭逢禮數寛到處蒼生思乆相每聞强虜問平安¶
想當歸𦵏鄉閭日巷哭塗哀涕涙䦨¶
　　鴈自代過晉嶺客中感興　　　　張　翥¶
鴈行初自鴈門來逺度平沙陣勢開光禄塞空霜氣冽¶
<pb:KR2k0049_WYG_224-22b>¶
受降城廢水聲哀烏孫公主歌難和猿臂將軍射未回¶
今日客中腸易斷不須更上最髙臺¶
　　題洪谷子楚山秋晚圖　　　　　鄧文原¶
舊知洪谷古先儔五尺横圖見十洲千嶂排空青玉立¶
一江流水白雲浮琱檐共話當年雨丹葉誰憐滿徑秋¶
最是無聲詩思好恍然身在赤城㳺¶
　　王晉卿畫　　　　　　　　　　吳　鎮¶
晉卿繪事誠無匹尺素能参造化功碧樹依微春水濶¶
<pb:KR2k0049_WYG_224-23a>¶
蒼山縹緲暮雲籠幽深自覺塵氛逺閒淡從教色相空¶
更喜涪翁遺墨好草堂何必獨稱工¶
　　霍山　　　　　　　　　　　　張守大¶
名山佳景遂幽尋雨過烟浮欝翠岑地接紺園珠斗近¶
泉通玉竇白雲深野花好鳥資禪性露竹風杉供醉吟¶
擬向東鄰結蓮社不妨頻此抱瑶琴¶
　　日新觀¶
九箕山下地仙家與客尋真歩落霞洞裏清香燒栢子¶
<pb:KR2k0049_WYG_224-23b>¶
罏中新茗煑松花古壇寂寂春常在浮世悠悠日已斜¶
聞說道人騎鶴去料從勾漏問丹砂¶
　　師曠廟二首¶
草緑東原霽景浮杖藜閒歩思悠悠楊侯城外烟村古¶
師曠祠前野水流遺俗不堪悲往事新詩聊復記曾逰¶
當年冠盖俱塵土祇見殘陽下故丘¶
衰草寒烟子野祠升堂拂蘚讀殘碑知音迥出師涓右¶
典樂常懐晉悼時已辨哀吟傳濮水還因規諷及祁奚¶
<pb:KR2k0049_WYG_224-24a>¶
滛哇此日知誰正悵望遺墟有所思¶
　　靈淵廟禱雨　　　　　　　　　劉　源¶
龍宇尊臨大萬山松崗石蹬入躋攀千尋頑嶂雲華秀¶
一坎靈湫月窟閒變化無方出神筞禱祈有應破天慳¶
濟時何止西風雨動㸔為霖徧世間¶
　　題靈淵¶
清溪庄上有靈泉迸出珍珠顆顆圓易結易成容易散¶
難收難拾線難穿魚逰水底身全現鳥立枝頭體倒懸¶
<pb:KR2k0049_WYG_224-24b>¶
堪羨世間無此䖏故留詩句在庄前¶
　　題西古寺¶
法界莊嚴紫霧中此中端的却空空栽培一簇菩提樹¶
粧㸃幾重兠率宫鉢底潛龍時夭矯錫頭伏虎日從容¶
光眀照破虚空處杲杲東生日色紅¶
　　題聖母祠¶
聖母臺髙豁壯眸神功基址至今留恭天老樹森森茂¶
徧地飛泉處處流栁影濃遮清玉冷花香輕散碧牕浮¶
<pb:KR2k0049_WYG_224-25a>¶
居人登賞諸般美羡取林泉野趣幽¶
　　綘州懐古　　　　　　　　　　郭元履¶
東雍城端歩緑苔更堪千里暮雲開西山鳯舞天邊去¶
北水龍飛掌上來池沼盛隋餘瓦礫綺羅全晉變蒿萊¶
興亾欲問無人語滿目秋風野鳥哀¶
　　鼓堆山　　　　　　　　　　　靳　柱¶
髙似崑崙十二臺半天擁出錦雲堆碧山不盡酒深淺¶
芳草又生春去來登眺每知塵事逺從容常把道書開¶
<pb:KR2k0049_WYG_224-25b>¶
清泉且莫將纓濯寫向詩人白玉罍¶
　　廣勝寺　　　　　　　　　　　麻秉彛¶
盤雲梯石上崇崗殿角崢嶸古道塲寺紀汾陽親奏額¶
塔傳阿育乆騰光簷前山聳千螺秀檻外溪分二帶長¶
種種塵縁都洗盡祇因身在白雲鄉¶
　　送完顔總管赴平陽　　　　　　程鉅夫¶
汾水西南古晉州雙旌五馬漢諸侯庭無坐吏官班重¶
地有遺民帝化留荆樹春風誇列土甘棠清䕃羨髙秋¶
<pb:KR2k0049_WYG_224-26a>¶
征騑莫嘆長安逺回首朝陽是薊丘¶
　　羅漢寺　　　　　　　　　　　刁震亨¶
雲幢霧幄翠隂濃静廕西藍百畝宫冷透忩軒松竹影¶
香生池沼芰荷風鳴禽隔葉數聲巧流水穿莎一徑通¶
安得世間清浄福拂衣來作住庵翁¶
　　通眀閣　　　　　　　　　　　韓徳麟¶
古閣岧嶤北斗齊朗吟飛上躡天梯汾流水合黄流濁¶
霍岳山摩華岳低夜静白雲簷下宿曉來眀月手中携¶
<pb:KR2k0049_WYG_224-26b>¶
登樓倚遍欄杆曲表裏山河望欲迷¶
　　題本州公署壁　　　　　　　　張　琪¶
宦途汩沒厯清苦身閲浮華過五旬七月山城多霧雨¶
十年書劍老風塵日邊丹詔求賢急枕上滄江入梦頻¶
撫巻題詩思無限臨軒消散自怡神¶
　　和前韻　　　　　　　　　　　木　薛¶
驅馳終日走逡巡渉水登山已過旬覽鏡可能嗟短髪¶
拂衣誰為浣征塵夜詳憲案留燈乆路覆民詞駐馬頻¶
<pb:KR2k0049_WYG_224-27a>¶
聖主九重思治化小臣無補漫勞神¶
　　觀風至隰　　　　　　　　　　王進誠¶
登山臨水趂春暉逺播皇風敢憚疲夾道肅迎新憲節¶
傾城欣覩舊官儀詳披疑案窮奸穴深喜遺民葺廢基¶
雷雨願施宏大造甲兵洗浄復雍熙¶
　　題眀月泉二首　　　　　　　　陳　嶷¶
人驚眀月出崖前晝夜光輝映碧泉水母波間遺鏡去¶
潛龍潭底抱珠眠杵聲來雜溪聲響桂影要欺荷影圓¶
<pb:KR2k0049_WYG_224-27b>¶
寄語隰川賢太守忍教勝景廢當年¶
懸崖儼若軒轅鏡千古人間照石泉清澈水光秋皎皎¶
静涵山影夜娟娟孀娥飛珮今何許老子登樓思惘然¶
過客臨溪空嘆賞祇將詩律記流年¶
　　九日逰黒龍潭三首　　　　　　王　演¶
登臨何處思飄飄並海龍宫戴巨鰲鹽澤引風吹醉幘¶
條山分翠助詩豪天容淡泊清眉目秋氣蕭森逼鬂毛¶
徧地軍麾㡬時息缺壺歌罷首頻搔¶
<pb:KR2k0049_WYG_224-28a>¶
兩池鹺海鬬清漪四面雲山列翠微幸遇一年酬晚節¶
况逢九日出晴暉杯啣秋露黄花老㡌落西風白髪稀¶
家隔兵塵歸不得眼穿丘隴涙空揮¶
忙裏偷閒遇四難不妨草草具杯盤望窮北闕三千里¶
倚徧西風十二䦨水落山容増古澹雨餘天氣凛清寒¶
眀年此㑹知何處醉撚黄花且盡歡¶
　　初出雲中　　　　　　　　　　李溥光¶
吟鞭驢背稳如舟乍出囂塵眼界幽宿雨洗開千里嶂¶
<pb:KR2k0049_WYG_224-28b>¶
晴雲捲出一天秋白鷗黄犢渾相識緑水青山揖舊逰¶
莫訝旅懐還更好道人心上本無憂¶
　　登長嶺¶
鳥道盤雲上碧霄停驂俯視欲魂消苔花鎖石堆雲錦¶
樹葉經霜剪絳綃雲物迷人逰汗漫山靈筞我上扶揺¶
馬頭殘日西風起萬壑秋聲送海潮¶
　　晉溪二首　　　　　　　　　　小倉月¶
靈神金闕斗牛寒百谷雷霆吼石泉兩股春波楊栁月¶
<pb:KR2k0049_WYG_224-29a>¶
一簾花影鷓鴣天神仙境界唐虞日錦繡江山汾晉川¶
醉袖碧雲來著脚一聲樵笛古巖前¶
削桐宫殿古溪泉寰海聲髙利濟全曉日僧鐘雲外寺¶
晚山漁笛浪頭船三秋白鴈蘆花雪二月金鶯楊栁煙¶
野老石橋驢背上人家村落錦屏前¶
　　羅漢寺　　　　　　　　　　　失　名¶
莫把蒼霞&KR2049;拔開衣襟省得拂塵埃桃花隔水欲相就¶
白鳥披烟能自來竹樹添新嗟事改河山依舊抱城迴¶
<pb:KR2k0049_WYG_224-29b>¶
武靈未識家鄉趣却向邯鄲築好臺¶
　　羅漢寺　　　　　　　　　　　失　名¶
聞思三昧屬僧家枕簟清泠漾翠霞不向風波争世路¶
自然雲水得生涯堦前緑竹東西徑門外紅塵富貴車¶
午夢驚回鷗鷺𣪚一聲漁笛隔蘆花¶
眀¶
　　和梅之尹題紫團山二仙廟　　　杜　斆¶
樹壤川南翠屏下烟霞晻曖古叢祠女流雙妹當年事¶
<pb:KR2k0049_WYG_224-30a>¶
仙籍聨名或者疑紫府雲軒金鸑鷟瑶池宫闕碧琉璃¶
有無茫昧忘言外祇在仙神聚散時¶
　　平陽譙樓四首　　　　　　　　張　昌¶
千尺飛樓駕厚坤慿髙南望爽心魂忩前月露和杯吸¶
簷畔星辰舉手捫雲影萬重迷上下角聲三㺯警朝昏¶
何時稳跨青鸞背直上天衢謁帝閽¶
朱甍畫棟砌烟霄千里提封入望遥冀北山川増壮觀¶
河東城郭擅雄標八牕灝氣來蕭爽兩袖天風起泬㵳¶
<pb:KR2k0049_WYG_224-30b>¶
曾是玉皇香案吏欲將身世謝塵囂¶
太行晴翠滿層樓雄鎮東南數十州天下山川當脊背¶
中原形勝屬襟喉何人雪路能髙舉老我星軺記昔逰¶
便欲乘風凌汗漫逺尋王烈問丹丘¶
崇樓西畔最怡顔此日官僚喜共攀一帶山河屏障裏¶
萬家烟樹畫圖間乾坤到處堪清玩嵗月何時得再閒¶
醉拍䦨干吟未歇夕陽孤鳥逺飛還¶
　　鹽池曉望　　　　　　　　　　王　翰¶
<pb:KR2k0049_WYG_224-31a>¶
涿鹿城頭曙色分素池如練逈無塵翠屏倒浸山光浄¶
銀漢横鋪月色新五月南風凝雪甸四時飛鳥避雲津¶
應須静待調羮手擬共江梅入八珍¶
　　司空侍郎故居¶
西風筞馬問王官松徑縈紆上百盤泉響夜潭穿石竇¶
峰髙天柱矗雲端一鳴共許才華舊三詔方知節操寒¶
花落鳥啼人不見休休亭上倚欄干¶
　　司馬斷碑¶
<pb:KR2k0049_WYG_224-31b>¶
事業堂堂三代前可憐碑石㡬多傳眉山手墨已無半¶
哲廟宸書僅得全荒塚雨餘生直棘杏園春晚少啼鵑¶
江南君到逢司馬為問渠孫若箇賢¶
　　秦樓¶
蕭蕭棟宇自眀昌城郭人民半杳茫簾捲太行秋氣壯¶
牕揺汾水素波光目窮白鳥天邊樹詩落青山雲外荘¶
于此登臨送君去欄干留我倚斜陽¶
　　重逰栢塔有感¶
<pb:KR2k0049_WYG_224-32a>¶
曽伴衰翁宿上方海榴樹下掛詩囊白雲隔洞迷雞犬¶
翠竹摧梢失鳯凰靈籟聲回驚殿鐸雨花香滿散禪牀¶
逺公化去誰同話月落空庭塔影長¶
　　過陽城祠¶
荆棘叢深隐壊垣半庭殘甓草芊芊餘生本擬成孤憤¶
直諫雖伸已五年嶺徼風烟驚鵩鳥條山花木怨啼鵑¶
當初只合終嘉遯謾費昌黎論一篇¶
　　望中條山懐道卿先生¶
<pb:KR2k0049_WYG_224-32b>¶
雨洗烟嵐千萬岑卜居真得古人心黄金揮盡詩書富¶
白髪從生道義深出處須因時顯晦聲名不逐世浮沉¶
㡬時聽雨蓬忩底樽酒論文細細斟¶
　　清眀登瑤臺¶
百尺仙臺與客逰和風吹面正輕柔誰家修竹偏臨水¶
何處垂楊不映樓緩歩偶逢佳處歇放懐莫厭醉時謳¶
君㸔巫谷橋中水不斷年光日夜流¶
　　瑤臺夜月(分題送閻/知縣作)¶
<pb:KR2k0049_WYG_224-33a>¶
月滿珠宫露滿階鞭鸞羽客上瑶臺香浮眀水仙壇静¶
雲𣪚秋風桂殿開靈鶴有聲通碧嶂蟠桃留影印蒼苔¶
想君他日蓬萊上應對清輝寄逺懐¶
　　巫咸河橋¶
陵谷誰知㡬變遷市橋猶號古商賢紅塵閒㸔送車馬¶
緑水静聞流管絃萬古山川能尚質一時桃李自争妍¶
王家平乂君當勉莫作臨岐一愴然¶
　　太谷葡萄酒¶
<pb:KR2k0049_WYG_224-33b>¶
揉碎含霜黒水晶春波灧灧煖霞生甘漿細挹紅泉溜¶
淺沬輕浮絳雪眀金剪玉鈎新製法紫駝銀甕舊豪名¶
客愁萬斛可消遣一斗凉州換未平¶
　　條山積雪¶
三日髙眠閉小齋西山一望失樓臺傍岩松竹瓊林列¶
當戸峰巒畫帳開青斾曉誇新酒出玉簔寒駕小舟來¶
披衣開拓岩忩㸔原上鳴弓獵騎排¶
　　砥柱鳴瀾¶
<pb:KR2k0049_WYG_224-34a>¶
一柱亭亭似削成岩深雲冷古苔青洄波浮沬雙輪轉¶
鉅浪漂山萬鼓鳴鬼鑿尚留神禹跡龍圖髙拱帝虞靈¶
如今聖代當承瑞直待何年始見清¶
　　傅巖曉霽¶
雲過西山宿雨收霏霏空翠撥雙眸清流抱磵鳴砂磧¶
白露依林下蓼洲野廟丹青從古冩空山版築至今留¶
年年民庶思霖雨猶向髙岩祠下求¶
　　箕山夕照¶
<pb:KR2k0049_WYG_224-34b>¶
行盡箕山第幾重亂峰髙下夕陽紅泥塗軒冕䕫龍上¶
土木形骸鹿豕中洗耳溪頭餘曉籟棄瓢岩畔有寒松¶
自從避讓歸何處一入烟霞更不逢¶
　　閒田春色¶
歛衽重尋瓜瓞詩二君被化聖眀時人心似日雲烟蔽¶
聖徳如天草木知風暖平原花發早雨昏髙樹鳥歸遲¶
如今猶有風流在阡陌縱横不忍犁¶
　　虞城暮雨¶
<pb:KR2k0049_WYG_224-35a>¶
凍雨森森萬竹齊獨驅羸馬踏青泥顛軨磵險垣墉䕶¶
畢軫城荒蔓草迷井伯不忠宜作虜百奚先去更知㡬¶
徘徊欲問□門處滿目西風禾黍低¶
　　吳廟秋風¶
勾吳樹業向荆南至徳曾聞固讓三永立武王原有道¶
受封虞仲更何慙碑殘野火文全滅樹響山風戰欲酣¶
禽鳥亦知亾國恨向人啼斷入烟嵐¶
　　茅津晚渡¶
<pb:KR2k0049_WYG_224-35b>¶
夾岸春濤萬丈深喚船人立石岩隂棹聲欵乃連山應¶
旗影悠揚隔水濵暮雨乍收山積翠夕陽倒射浪浮金¶
南來北去人空老浩浩東流無古今¶
　　沙澗桃林¶
十里芳桃映曉霞一川紅雨㸃溪沙沙河浪暖漁舟出¶
茅屋風輕酒斾斜陌上管絃多醉客林間雞犬有仙家¶
此中疑是秦人種筞杖尋源逐落花¶
　　虞城懐古¶
<pb:KR2k0049_WYG_224-36a>¶
虞坂山深樹石蒼偶來弔古獨徬徨草生夜雨閒田緑¶
蓬斷秋風假道荒霸業千年慙詭譎忠臣一諫係存亾¶
行人莫問空城宿拍枕河聲東去長¶
　　宫之竒廟¶
空山遺廟逺難尋斜入荒村一徑隂碧瓦落風蒼鼠去¶
畫梁窺月訓狐吟巔軨兵入亾唇齒函谷臣歸去腹心¶
若此貪昏何可諫知㡬誰似五羊深¶
　　平陸城樓晚望¶
<pb:KR2k0049_WYG_224-36b>¶
連日南風掃宿霾髙樓獨上遣覊懐山圍晉國千峰合¶
河壯秦闗萬里來鴈帶斷雲歸極浦鴉鳴殘日下髙崖¶
茅津磵口人争渡一片輕帆向晚開¶
　　春日山西寄王允原知司(并序/)　　楊　基¶
　并州春半無花可賞追憶舊逰情動扵中因賦長句¶
　五首公退之暇詠而味之庶㡬春色之在目也允原¶
　知司善詠詩者就録以贈¶
十里烟光濕翠苕二分春色到花朝無人快擊花奴鼓¶
<pb:KR2k0049_WYG_224-37a>¶
有伴同吹㺯玉簫徧地錦團歌處席滿身珠壓舊時腰¶
莫嗔老子疏狂甚曾醉楊州廿四橋¶
藥苗初茁水生葒老麝收香鹿養茸二月春光纔霽雪¶
一番花信又顛風参差鸚鵡全身白淺淡棠梨半面紅¶
正是江南寒食近滿簾飛絮雨濛濛¶
畫船揺槳蕩晴波歩障圍風踏軟莎簫鼓隊衝黄鳥散¶
綺羅人比白鷗多不知酒與愁成敵長恨花為病作魔¶
回首六橋青艸徧水光山色近如何¶
<pb:KR2k0049_WYG_224-37b>¶
花時無處不黄鸝偏到垂楊着意啼人立晚風携便面¶
馬臨春水惜障泥踏歌趂拍催腔急旋舞回身應節齊¶
遥想故山行樂地紫苔侵徧十年題¶
一莖白髮已堪嗟况是東風兩鬂華醉裏誤將裙作紙¶
老來羞以㡌簮花疎狂不識眉雙結敏㨗曾經手八义¶
閒喜日長公館静自分新火試新茶¶
　　太原春日郊行¶
屐齒車輪更馬蹄緑莎隨處踏成蹊無人為惜閒花落¶
<pb:KR2k0049_WYG_224-38a>¶
有暇來聽好鳥啼歩屧愛沿流水曲襟懐髙與衆山齊¶
詩成誰復吹簫和却向藤蘿石上題¶
　　送路季璉問聘河東時東駕出師太原¶
三晉封疆拱帝圻兩河山色照戎衣青虹貫日隨星出¶
赤鳥如雲夾電飛使者梅花春後折王孫芳草夢中歸¶
入朝若問東南事積雪如山萬馬肥¶
　　過龍泉寺感舊　　　　　　　　陳　璧¶
石隙通流滴暗厓聲如神女墮瑶釵溶溶浸月揺金殿¶
<pb:KR2k0049_WYG_224-38b>¶
曲曲流觴繞玉階逰妓濯塵淋舞袖主僧供㸑濕禪鞋¶
閒中記得當年事旋汲烹茶掃葉柴¶
　　題壁　　　　　　　　　　　　顧　登¶
緑髮相從今白頭百年世事㡬沉浮秋風埜寺愁中醉¶
春水湖船夢裏㳺知我故人惟子在似君髙誼有誰儔¶
開軒坐挹蛾眉秀奈此汾河不盡流¶
　　渡茅津　　　　　　　　　　　薛　瑄¶
舟人催棹渡茅津南土重岡感慨頻昨日猶為故里客¶
<pb:KR2k0049_WYG_224-39a>¶
今朝又作異鄉人風霜凄冷闗河曉草木凋殘嵗月新¶
却愧傅岩操築老不應如我乆征塵¶
　　謁傅岩祠¶
澗道重岡擁復迴秋風老樹古祠開帝庭大命抒宸令¶
箕尾清光接上台欲奠市沽思麯糵將羞時品憶鹽梅¶
故知岩穴多竒士何自旁求到草萊¶
　　武侯廟¶
南陽躬稼到天民感激元因枉顧頻初識樓桑親帝胄¶
<pb:KR2k0049_WYG_224-39b>¶
還如白水舊真人已從荆益開王業㡬欲咸秦掃冦塵¶
厯數雖窮遺廟在大名常與嵗時新¶
乾坤不復有斯人間氣竒才絶等倫管樂規模雖並駕¶
伊周事業可相親紅旗㡬出襃斜道緑野還耕渭水濵¶
時去千年猶廟食英風凛凛漢忠臣¶
　　題郭有道墓¶
㡬經滄海變桑田髙塚長留古道邊瑞鳯有時鳴曉日¶
冥鴻終古沒秋煙闗河迢逓膺舟隔江漢空茫雅信傳¶
<pb:KR2k0049_WYG_224-40a>¶
千載有碑應不愧路人猶自識髙賢¶
　　秋日家山雜咏¶
蕭蕭林壑動秋風獨立崇岡四望同九折河流皆禹迹¶
千年疆宇總堯封龍門獻筞文中子麟跡成書太史公¶
搔首髙人今逺矣斷雲滿目送征鴻¶
　　曲沃道中二首¶
孟秋雨霽過新田緑樹人家斷復連汾澮波光晴泛日¶
絳喬山色曉参天申生大孝留天地里克遺名存簡編¶
<pb:KR2k0049_WYG_224-40b>¶
何事齊姜墳上土忍將芳草度流年¶
四圍山抱一川平新晉猶傳舊日名汾隰漲消秋色淡¶
虒祁宫老夕陽眀歌傳烏鳥空遺恨詩賦椒聊漫有情¶
往事無端何足問且聽父老說秋成¶
　　咏煤炭　　　　　　　　　　　于　謙¶
鑿開混沌得烏金蔵蓄陽和意最深爝火燃回春浩浩¶
洪爐照破夜沉沉鼎彛元頼生成力鐵石猶存死後心¶
但願蒼生俱飽煖不辭辛苦出山林¶
<pb:KR2k0049_WYG_224-41a>¶
　　過孝義縣有感¶
茫茫煙樹遶孤城千古猶傳孝義名郭巨墓荒春草合¶
比干臺古野烟生落花飛絮迷征斾剰水殘山惱客情¶
鞍馬匆匆無限意不堪回首暮雲平¶
　　登星軺驛樓¶
驛樓髙架與雲齊曉日登臨思不迷捲幕全無三伏暑¶
凭闌轉覺衆山低閒花故向吟邊落野鳥偏于静處啼¶
十六年來成一梦後人誰為繼新題¶
<pb:KR2k0049_WYG_224-41b>¶
　　西塢嶺¶
蕭然山舘似僧房三尺寒檠一炷香風捲松濤清入梦¶
忩涵月色冷侵牀倦來祗覺良宵短眀發從教去路長¶
但願兩藩民物阜不知何䖏是他鄉¶
　　余吾驛壁¶
行過褫亭望潞州四圍山色逺凝眸風塵滚滚迷官道¶
煙霧茫茫罩客裘龍躍天池雲氣合雞鳴野店曙光浮¶
停車蹔宿余吾驛一夜無眠不到頭¶
<pb:KR2k0049_WYG_224-42a>¶
　　過盤陀鎮¶
羣峰行盡是盤陀小径紆迴亂石多風約閒雲難作雨¶
渠分流水不成河開門野店羣雞唱花發春山百鳥歌¶
一段好懐無處著令人對景費吟哦¶
　　過韓侯祠¶
躡足危機肇子房將軍不解避鋒芒成功自合歸真主¶
守土何須乞假王漢主規模應豁達蒯生籌筞豈忠良¶
荒墳埋骨腰山路駐馬令人一嘆傷¶
<pb:KR2k0049_WYG_224-42b>¶
　　憶晉祠風景且以致望雨之意¶
懸甕山前景趣幽邑人云是小瀛洲羣峰環聳青螺髻¶
合澗中分碧玉流出洞神龍和霧起凌波仙女㺯珠逰¶
願將一掬靈祠水𣪚作甘霖徧九州¶
　　雲中即事¶
目擊烟沙草帶霜天寒嵗暮景蒼茫炕頭熾炭燒黄䑕¶
馬上彎弓射白狼百二連營秦壁壘五原分鎖漢封疆¶
邊陲無事風塵浄坐聽笳聲送夕陽¶
<pb:KR2k0049_WYG_224-43a>¶
　　大同克敵進封其鎮守總戎都督郭清寜為定襄¶
　　　伯喜而賦此以賀之　　　　　劉　溥¶
㨗書飛奏入眀光邦伯榮封位定襄邊閫到今方得將¶
野庭從此不稱王正愁白髪逢多難忽對青春喜欲狂¶
却愧無縁走相賀典衣聊自醉壺觴¶
　　野史遺亭　　　　　　　　　　祝　顥¶
東風小隊出郊坰訪古因過野史亭衰草又隨春日緑¶
好山偏向夕陽青百年國事存笥藁一代才華著典型¶
<pb:KR2k0049_WYG_224-43b>¶
妙絶中州新樂府興來髙唱有誰聽¶
　　雲中中秋有感　　　　　　　　年　富¶
南極烽烟又逺征衣冠今夕㑹邊城千家落日傷秋色¶
萬里歸心對月眀舞鏡彩鸞雲𣺌𣺌隔簾霜兎杵丁丁¶
九霄風露凉如許欲挽天河洗甲兵¶
　　題元魏馮太后永固陵¶
雲中北顧是方山永固名陵閉玉顔艷骨已消黄壤下¶
荒墳猶在翠微間春深岩畔花争放秋盡祠前草自斑¶
<pb:KR2k0049_WYG_224-44a>¶
欲弔孤魂何䖏問古碑零落水潺湲¶
　　退菴别業　　　　　　　　　　邢　讓¶
卜築西垣最可人青山為屋水為鄰身將隐矣文何用¶
人不知之味更真自古交㳺少同志到頭聲利不闗身¶
清泉便可如澠酒澆盡胸中累劫塵¶
　　鎮樓秋爽　　　　　　　　　　王　越¶
瑟瑟西風吹雨晴可憐佳節在邊城百年人有幾時健¶
一嵗月惟今夜眀撫劍不堪傷往事舉杯空自惜離情¶
<pb:KR2k0049_WYG_224-44b>¶
君恩未報頭先白贏得轅門說老成¶
　　登鎮城西北樓¶
彩雲飛過幾層簷樓上人呼酒再添半壁夕陽紅影瘦¶
一鈎山色翠眉纎我非能畫王摩詰誰是先憂范仲淹¶
遥想滕王舊時閣瀟瀟暮雨掩珠簾¶
　　朔州道中大風¶
大塊茫茫噫氣多不知消息欲如何江東曾與周郎便¶
沛上從勞漢祖歌平地有山皆走石半空無海亦翻波¶
<pb:KR2k0049_WYG_224-45a>¶
合當送我雲霄上試把青天一洗磨¶
　　籌邊亭為韓都憲賦　　　　　　丘　濬¶
叢栢中間數仭亭海雲山月總闗情三千部下諸羌客¶
十萬胸中老范兵談笑已㸔勛業就指麾能使鬼神驚¶
先憂後樂生平事早向凌雲書姓名¶
　　謁衛公祠二首　　　　　　　　葉　盛¶
曾於南廣拜靈祠青潞扵今復見之血食固宜垂永世¶
勛名何止冠當時閒花野草春風在枯木寒鴉夕照遲¶
<pb:KR2k0049_WYG_224-45b>¶
亦有殘碑為西嶽摩娑不覺髩成絲¶
朝天經過衛公祠把酒匆匆一奠之冠冕方思為相日¶
風神猶似出兵時犬戎劍掃功成早遼海師旋計用遲¶
吟罷况當春日晚滿庭天棘蔓青絲¶
　　中臺擁翠峰　　　　　　　　　史　鑑¶
上方樓閣聳竒觀金磬泠泠度翠巒深樹浮嵐晴帶雨¶
隂崖積雪夏生寒鰲行奰屭星辰近雲氣氤氲宇宙寛¶
何處紫簫吹落月不勝清思繞名端¶
<pb:KR2k0049_WYG_224-46a>¶
　　五臺詠¶
懸崖削壁勢凌虚中有金仙遁跡居天近星河常掩映¶
雲深草木自扶踈六時花雨含香落五夜神光帶月舒¶
絶頂登臨飛鳥外一聲長嘯海天餘¶
　　題天龍洞　　　　　　　　　　周　經¶
山靈扶我㸔瑰竒直上崇巔拂古碑雲影低遮黄石洞¶
泉聲清繞白龍祠隋朝寺紀開皇嵗齊主宫存避暑基¶
吟倚曲欄生慨嘆悠悠塵世幾興衰¶
<pb:KR2k0049_WYG_224-46b>¶
　　喬太常宅夜别　　　　　　　　李東陽¶
竹梧池舘夜偏寒促席行杯漏未闌燕地雪霜連海嶠¶
漢家鐘鼓動長安吟猿見月移孤樹宿鴈驚人起别灘¶
二十逢君同躍馬十年回首笑彈冠¶
　　謁中鎮和韻　　　　　　　　　才　寛¶
峥嶸絶頂不堪攀天下瞻依有數山上帝髙居申玉宇¶
浮生何處覓𤣥闗地懸風雨雲霄外路入星河咫尺間¶
吟賞自隨卿相後翻愁車馬入塵寰¶
<pb:KR2k0049_WYG_224-47a>¶
　　登大同城樓　　　　　　　　　喬　宇¶
東南山勢遶皇都西北樓髙眺望孤荒磧平沙連塞逺¶
片雲寒鴈入空無長城萬里卑秦築文徳千年仰舜敷¶
今日北門誰鎖鑰受降城外盡輿圖¶
　　龍祠¶
兩堦丹繪敞簷楹親向龍宫勝䖏行入座花香侵酒氣¶
隔溪人語亂泉聲極知濠上觀魚樂不減山隂㑹客情¶
我欲乘風訪姑射枯腸何日飯青精¶
<pb:KR2k0049_WYG_224-47b>¶
　　過鴈門闗¶
清泉細路入雲濤鴈嶺重闗勝百牢千里川原開陣壘¶
三邊方鎮擁旌旄天垂絶漠龍沙逺煙鎖重城雉堞髙¶
却憶雲中舊時守塞田耕盡敵弦櫜¶
　　秋風亭下泛舟¶
荒庭寥落野烟空漢武雄才想像中簫鼓應聲開畫鷁¶
帆檣飛影動晴虹山分秦晉羣峰斷水入河汾兩派通¶
少壯㡬時還老大不須回首歎秋風¶
<pb:KR2k0049_WYG_224-48a>¶
　　西溪靈井¶
千仭靈淵鬼鑿開真從一竅洩胚胎蛟龍石底能潛現¶
霖雨寰中任往來地界逺分梁子國山形髙枕趙王臺¶
西溪勝蹟堪留詠徙倚蒼松坐碧苔¶
　　蔵山廟¶
兩崖雲起澗西東廟貎長存烈士風仇國遺墟秋艸碧¶
晉山殘黛晚霞紅存孤事重功何偉食報恩深祀不窮¶
况有英靈彰嵗禱髙名千古播寰中¶
<pb:KR2k0049_WYG_224-48b>¶
　　固闗¶
道旁松火映溪紅夜度層闗月正中老興豈縁横槊在¶
少年誰與棄繻同河山表裏連三晉燕趙襟喉控七雄¶
聖代乾坤皆一統詩書何地不帡幪¶
　　過固闗教場¶
壇下貔貅擁鐵衣陣前魚鳥列戎機京營習戰時三閱¶
畿衛分番嵗一歸共道聖謨非黷武元知兵事本防微¶
遥聞玉輦猶廵幸邊塞應無羽檄飛¶
<pb:KR2k0049_WYG_224-49a>¶
　　瀑布泉二首¶
翠巖懸溜俯溪干背疊冰花雲未殘石乳香颭雲液潤¶
珠簾光映水晶寒濯清應取塵無染飲淡元知性所安¶
焉得結茅常近此杖藜携酒日相㸔¶
岡頭形勝接綿山為愛懸泉數往還石乳下通滄海底¶
浪花髙疊翠峰間千尋岣嶁留仙蹟一掬清泠解病顔¶
四十年來覊俗駕水邊贏得老來閒¶
　　老君堂¶
<pb:KR2k0049_WYG_224-49b>¶
洞門髙挹綿川勝杖履重來嵗屢更雲淨九霄㸔月色¶
風廻千嶂聽松聲山人解送淵眀酒羽客能吹子晉笙¶
三十六天知逺近仙蹤吾欲訪寰瀛¶
　　張果老洞二首¶
洞門髙掩十三天千丈雲梯上下連祇為名山長覽勝¶
却如平地可登仙石幢經古重題字丹竈灰存不記年¶
綿水承天皆洞府崆峒須問廣成篇¶
翠微仙洞接嵯峨石牖平開映薜蘿沙水有痕懸疊浪¶
<pb:KR2k0049_WYG_224-50a>¶
海田無變結盤渦從知天巧非雕刻定藉神功與䕶呵¶
願得壺中留日月采真長和白雲歌¶
　　水簾洞¶
石圍沙堰緑渠開萬斛泉源出地來引岸田園資灌溉¶
傍山林壑映瀠洄蘭亭蹔擬流觴去汾水還思鼓棹廻¶
共說仙蹤多古洞猶聞夜夜響風雷¶
　　觀綿水¶
西嶺寒流繞澗斜離離石子帶晴沙窮源不覺縁溪逺¶
<pb:KR2k0049_WYG_224-50b>¶
覽勝何妨問路差松塢盡時還列柵桃源深處可移家¶
臨風翻出清商調漫把湘絃聽伯牙¶
　　飲甕山東澗泉¶
泠泠一勺浄塵心絶愛幽泉出澗潯敢謂微涓裨海渤¶
秖宜清賞助雲林光分螮蝀涵空逺湍激珊瑚挿地深¶
欲聽瀟湘水雲曲朱絃何䖏訪知音¶
　　蒙山煙雨¶
俯瞰荒原一掌中亂山迢遞走西東路盤絶頂羊腸險¶
<pb:KR2k0049_WYG_224-51a>¶
勢壓層城虎踞雄冉冉輕烟浮逺碧霏霏零雨下空濛¶
髙虚合是神靈地父老年年祀禮同¶
　　沾水拖藍¶
一派漣漪出逺嵐山光雲影共拖藍春深欲染雲衣浄¶
夜乆微將月鏡涵清别涇流同渭水碧分江派比湘潭¶
舊時縣治今何在雉堞茫茫野草毿¶
　　古寺園林¶
松嶺南連鐵佛東園林深擁梵王宫寒霜不入空門界¶
<pb:KR2k0049_WYG_224-51b>¶
靈氣常浮法相中花曉客來鐘啟户月眀僧語雀驚叢¶
金山玉帶誰相贈却笑機鋒我未通¶
　　洪水池塘¶
白雲芳草寺門前舊斸寒塘定㡬年靈液有春長浸地¶
碧泓無影逺涵天居存刼火迷空界路失仙源化福田¶
多病不禁塵土甚更扵何䖏問温泉¶
　　石馬寒雲¶
沾嶺南來是此峰峰頭雲氣護寒冬天低逺岫林俱暝¶
<pb:KR2k0049_WYG_224-52a>¶
日墮隂崖雪半封千古按圖空作馬萬年為瑞合從龍¶
因占趙地如牛象一統河山豈易逢¶
　　昔陽花木¶
三千花界路茫茫異種人傳自昔陽春入錦幃分五色¶
香飜羅袖引成行嬌容笑日如傾國妙舞隨風各擅塲¶
誰向洛陽誇獨盛舊時臺榭已荒凉¶
　　松峰積雪¶
路繞危峰不易登萬松盤亘石峻嶒深巖慣積三冬雪¶
<pb:KR2k0049_WYG_224-52b>¶
隂壑猶餘六月冰寒結頽雲飛不起凍穿垂溜濕還凝¶
朝來困暑心如渴欲藉泠瀼散鬰蒸¶
　　皐落竒峰¶
巃嵸峰勢出雲中皐落城荒舊堞空上黨地分西晉險¶
太行山據北方雄曽知勝蹟鍾靈氣可是竒形入化工¶
回首故園剛數里放歌懐古意何窮¶
　　鳯凰山¶
霜樹驚飈亂葉飛北山幽逕路霏微力辭鈞鼎章頻上¶
<pb:KR2k0049_WYG_224-53a>¶
心切雲林詔許歸四座黄花酬令節千巖翠靄映斜暉¶
登臨處處堪行樂西華陳摶早拂衣¶
　　神掌窊¶
沙壑西來樹草幽采真端為碧山逰巖㘭恠石亭亭立¶
澗口鳴泉决决流晴日况非三不出晚年偏得四宜休¶
煙霞夢覺尋詩䖏醉搦霜毫縱逺眸¶
　　蒙山¶
雨過花香落澗泥逺尋樵徑記還迷吟躋絶巘開蒼霧¶
<pb:KR2k0049_WYG_224-53b>¶
笑倚危槎拂翠霓下界俯㸔千壑逈半空遥指萬山低¶
紛紛塵世何為者忙逐昏鴉共曉雞¶
　　逰䝉山次郭伯瞻韻¶
澗谷盤迴帶&KR1293;峋直從飛磴跨蒼旻雲驅野色千騣馬¶
峰疊晴光萬角麟雄飲詎知樽有盡㨗才誰說句無神¶
鏡湖一曲皆君賜髙尚何如賀季真¶
　　沾山¶
繞溪蘭芷伴鷗鳬沾嶺重來夢寐俱上黨舊傳分野志¶
<pb:KR2k0049_WYG_224-54a>¶
清漳新閲濬川圖濯纓調古三秋和乗楯功髙萬世須¶
山畔羣山多恠石何人重向海東驅¶
　　仙人谼¶
絶澗山橋第一谼兩崖峰勢突髙空雲根塞洞稀人跡¶
石竅通天詫鬼工一注幽泉鳴淅瀝九華靈樹鬱菁䓤¶
山鄉勝蹟多如許可是登臨一老翁¶
　　沾嶺觀清漳¶
鰲峰千疊到平林突出招提擁翠岑花雨夜空天水色¶
<pb:KR2k0049_WYG_224-54b>¶
松風時送海潮音山中芳艸春長換世上紅塵老不侵¶
却笑禪棲非我事謝公餘興在登臨¶
　　陡泉山¶
石磴參差路頗艱女郎祠在翠微間攀林絶巘清秋逈¶
萬壑空山白晝閒仙駕鹿騑常濯濯靈泓泉響自潺潺¶
一鄉勝蹟堪留咏髙視乾坤豁醉顔¶
　　峩尖山¶
東嶠尋真興未厭振衣還上北峰尖曽知物外閒行好¶
<pb:KR2k0049_WYG_224-55a>¶
敢謂寰中樂事兼紅葉繞林秋欲變蒼霞滿地嵗將淹¶
飛揚心擬崑崙望得句時時一撚髯¶
　　石尖山¶
遺世髙情老不厭東西踏徧兩峩尖名山百里覽應盡¶
勝具㡬人能許兼西隴詩材尋李白南州賦手夢江淹¶
華巾鶴&KR0769;無拘束坐愛臨風拂醉髯¶
　　秦山¶
嫩黄柔緑點園英始信東風不世情行處好山容我隐¶
<pb:KR2k0049_WYG_224-55b>¶
釀來新酒為君傾穿溪决决㸔冰泮出谷嚶嚶聽鳥鳴¶
獨念郊原方憫旱何時霖雨慰蒼生¶
　　松子嶺别王虎谷¶
路繞千岩一葢行采風兼慰故人情詩名乆駕唐錢起¶
賦體争傳漢馬卿道在乾坤煩指授事闗今古費商評¶
片時隂晦愁休劇佇㸔雲開萬里晴¶
　　重嶺¶
路入青㝠有洞天土花雲壘不知年閒心蹔向此中定¶
<pb:KR2k0049_WYG_224-56a>¶
勝事空扵方外傳淺水苔痕驚過鹿幽林樹影聽鳴蟬¶
題詩却憶王摩詰圖盡何須詫輞川¶
　　鶴度嶺¶
丹梯平歩立青霄列席崔嵬酒易消萬象俯㸔堆衆皺¶
九霄髙擁散羣囂雲根狀𩔖浮圖逈石乳香隨沆瀣遥¶
更指西南佳勝處太行空翠接中條¶
　　錦繡峰¶
籃輿到處且夷猶意在㸔山豈好逰被盡烟霞輕綺服¶
<pb:KR2k0049_WYG_224-56b>¶
飽餘丘壑厭珍羞人言勝具誰能及我訝豪吟老未休¶
踏盡太行三百里化工隨地有丹丘¶
　　嶂石岩¶
踏盡林巒千萬重日斜溪寺響疏鐘舊逰翻笑入山淺¶
佳興非縁對酒濃天接太行多爽氣雲開皐落見竒峰¶
巉岩巨壁髙千丈欲究鴻濛鬼斧蹤¶
　　清漳水¶
海經泉品載清漳親取靈淵一勺嘗𤣥圃未傳飡玉法¶
<pb:KR2k0049_WYG_224-57a>¶
滄浪先聽濯纓章源分渭水秦天逺派入湘流楚地長¶
欲借鳴琴翻雅調空山猿鶴應宫商¶
　　武安王祠¶
藻梲簷楹敞殿庭古來神將㡬圖形吞吳㑹見江濤小¶
興漢安知國祚零三晉河山傳氣概八荒霖雨布威靈¶
樂平况是鄉邦地頌美須鑱石上銘¶
　　三郎祠¶
岱嶽分祠出縣東山川環繞據髙空神名誰紀三郎異¶
<pb:KR2k0049_WYG_224-57b>¶
鄉俗争傳百姓同賸有風雲驅嵗疫固宜香火祝年豐¶
勒詩聊爾酬靈貺曾梦竒方授病中¶
　　狐突祠¶
晉家争立釁誰開霸業中衰未可迴諸子為君從患難¶
當時謀國總賢才丹青遺像忠魂在香火空山祀典來¶
自古英雄常死節不須重起後人哀¶
　　水神祠¶
開盡林霏逺眺眀翠微深處有泉聲斜穿澗艸孤村出¶
<pb:KR2k0049_WYG_224-58a>¶
俯映溪田十里平勝地合教神作主舊祠猶記水為名¶
吾家正與西峰接祗少滄浪一段清¶
　　臺泉寺¶
北尋蘭若路逶迤左右峰巒夾兩頥燕汚袈裟僧定後¶
龍收烟霧客歸時旌幢舊塔三生供香火空山百代遺¶
笑我晚年方一到旋披蒼蘚為留詩¶
　　南□頭寺¶
亘嶺羊腸曲曲行千岩空翠濕衣輕花宫獨占兹山勝¶
<pb:KR2k0049_WYG_224-58b>¶
苔碣猶傳異代名地逈星辰當户轉林疏雲霧隔牕生¶
炎曦正午悠然坐識得空門任夏情¶
　　重興寺二首¶
石殿髙寒敞不扃盡簷疏響度風鈴烟横薄暮千峰紫¶
雨落荒郊百草青花氣入簾詩句得松聲驚枕夢魂醒¶
禪房寂寂更深後猶有山僧夜誦經¶
緑樹蒼蒼帶暝烟坐來山雨思泠然諸廊繞砌疑無地¶
一刹臨崖别有天石迴静聞殘溜下塢深時見懶雲眠¶
<pb:KR2k0049_WYG_224-59a>¶
真成杜老龍門宿却笑塵心未悟禪¶
　　園林寺¶
逶迤石徑逐溪行說著登臨便有情出壑疏松含曉翠¶
隔花啼鳥試春聲山深車馬應稀跡寺古園林剰得名¶
村老道旁休跪送向來吾已謝冠纓¶
　　石門寺¶
山為屏障石為門中有招提數畝園霞嶺南通仙客觀¶
桃居東接里人村田荒租税貧能辦殿古焚修業尚存¶
<pb:KR2k0049_WYG_224-59b>¶
童丱經過今白首相逢老衲與重論¶
　　趙壁寺¶
百尺臺空磴繞雲殿門香氣挹清薫幽僧病綰青藜杖¶
豪客閒書白練裙花逺磬聲經午歇山深林響入秋聞¶
吟韀莫訝遲歸去寳地靈蹤與世分¶
　　玉泉寺¶
蘭若泉開錫杖飛山僧多具木綿衣琮琤石罅鳴春漏¶
藻繪珠林炫晝輝空界塵消花品浄陽坡地暖葯苗肥¶
<pb:KR2k0049_WYG_224-60a>¶
幽居却愛迯禪意盡日閒吟未肯歸¶
　　石馬寺¶
雲深山徑失西東近逺川原霧靄中天接空門塵不到¶
雲生古洞氣還通竒逰頗解坡仙樂遐想猶存謝傳風¶
欲向禪堂求悟水誰將浴具焙薫籠¶
　　沾嶺夀聖寺¶
沾麓禪宫似少林左環青翠右丹岑空堦暖霧薫花氣¶
香殿微風引梵音枕上藤蘿堪自樂城中租税免相侵¶
<pb:KR2k0049_WYG_224-60b>¶
懸車已遂㸔山興一嵗須教一度臨¶
　　題中鎮廟古松¶
青幢紛映海霞紅屈鐵髙枝盡向東疑合蛟龍垂澗雨¶
愛聞笙籟響天風層雲上麗鸞應宿厚土中盤草自豐¶
况是神眀扶正直茯苓千嵗問長終¶
　　霍嶽¶
翠岑丹壁費躋攀冀域當為第一山千古巨鰲扛地軸¶
九霄𤣥豹托天闗河汾俯視灣環外嵩華平臨伯仲間¶
<pb:KR2k0049_WYG_224-61a>¶
共祝豐年答神貺春來霖雨徧區寰¶
　　逰冠山　　　　　　　　　　　王　瓊¶
冠山突兀峙城西聣傲多時思轉迷儼與榆闗増壯觀¶
故為髙士作幽棲緬懐先哲尋遺址徧拂雕牆覓舊題¶
最愛老僧無箇事溪邊閒洗種花泥¶
　　經太安驛¶
馬頭疏雨共輕烟秋色冥冥草樹連世事百年如蟻鬬¶
化機終日擬丸旋昌黎學術能扶主裴度功名解僃邊¶
<pb:KR2k0049_WYG_224-61b>¶
自歎斯文當後進敢將踪跡問前賢¶
　　墨磴遇雨飲李進士莊　　　　　王雲鳯¶
笑傲深村掛薜蘿西來雲氣忽滂沱當牕翠竹無妨坐¶
把酒青山欲放歌閉户經年何所事杖藜今日此中過¶
英雄莫負經時手老我功名志已磨¶
　　合山竒泉(懿濟聖母四月/四日誕辰故云)¶
四月清和雨霽時來擕父老拜神祠簷前燕雀多新壘¶
橋畔松楸只故枝環抱東西南璧合周廻三十六峰竒¶
<pb:KR2k0049_WYG_224-62a>¶
靈泉突兀經今古旋渴旋流誰使為¶
　　書隴州故闗廵檢司壁(先祖贈大司農公諱/義成化二年任此)¶
泉聲樹色擁行車問到闗頭無主家故事尚傳當日叟¶
近年初改舊時衙前山鸚鵡何言語别院梧桐㡬嵗華¶
塚上有松今已拱不堪揮淚夕陽斜¶
　　玉峰山偶題　　　　　　　　　韓　文¶
不到仙家十五年可人風景尚依然半岩花語龍歸洞¶
滿地松雲鶴避烟近水丹崖常得月凌空畫閣欲参天¶
<pb:KR2k0049_WYG_224-62b>¶
賞懐未了登臨興歸騎斜陽懶著鞭¶
　　鼓堆　　　　　　　　　　　　楊一清¶
躡磴迴岡幽復幽陵晨颯爽𩔖新秋背岩茅屋烟初動¶
過雨沙田秫自稠雙竇飛泉珠氣合千章巍樹翠雲浮¶
清狂謝朓仍豪興竟日追陪髙適逰¶
　　臨汾懐古　　　　　　　　　　王好問¶
河山寂寞古原空劍璽消沉漢業終簫鼓只今惟逝水¶
樓船不見自秋風征鴻影沒浮雲外寒杵聲微逺樹中¶
<pb:KR2k0049_WYG_224-63a>¶
無那興亡起惆悵夕陽衰草恨何窮¶
　　武侯廟　　　　　　　　　　　王　紱¶
忠義分眀兩出師令人讀罷想當時躬耕本亦巢由志¶
襟抱聊將管樂期魚水一時心已惬風雲八陣石難移¶
長星不使營前墜禮樂重興未可知¶
　　送胡良弼太守還雲中　　　　　劉　龍¶
屈指元州十五春曾扵公署挹清塵一燈深夜花頻落¶
兩屐新晴草未勻此日潁川堪入傳當時工部已驚人¶
<pb:KR2k0049_WYG_224-63b>¶
莫辭更踏闗山月㑹有徴書下紫宸¶
　　星軺驛和于少保韻¶
太行不與衆山齊萬壑千岩入望迷未暇日邊論逺近¶
只從天下定髙低旌旗影拂閒雲度鼔吹聲兼好鳥啼¶
少保經行今㡬載細磨碑蘚認留題¶
　　狼車村謁孔廟¶
孔轍曽聞返太行周流原未到吾鄉犢誅早已聞河上¶
䑕立空傳在道傍頼有山河雄表裏更憑風俗擅虞唐¶
<pb:KR2k0049_WYG_224-64a>¶
今逢四海同文日古廟丹青自夕陽¶
　　國士橋懐古¶
六卿分晉嵗華遥古跡猶存國士橋流水落花愁尚在¶
夕陽衰草恨難消伯夷恥食周王粟仲父還登小白朝¶
萬古人心此忠義汗青留取姓名標¶
　　漳江春渡(水在邑城東環抱而流春時清淺可/渡河東村落往來城市渡者甚衆)¶
漳水南來抱邑城春風淡蕩雨初晴樹蔵茅屋諸村近¶
橋接苔磯獨木成舉網有時逢巨口烹茶隨處汲深清¶
<pb:KR2k0049_WYG_224-64b>¶
詩人不盡尋芳興㡬度滄浪詠濯纓¶
　　韓山獨秀(韓山在邑城北有峰秀出諸山之/表欝然隂森暑中望之輙有寒色)¶
髙山城北聳竒觀五月逰人怯曉寒古木隂森迷嵗月¶
浮雲重叠擁峰巒半空仙梵蔵幽寺百丈泉紳㵼碧湍¶
焉得思如摩詰手細將形勝寫毫端¶
　　仙堂舊隐(仙堂山在邑城東北舊傳有修真之/士隐居于此後以仙去今古寺猶存)¶
髙士當年不可求白雲無恙水長流桃源路杳應難問¶
蓬島春深是勝逰已分烟霞成痼疾肯將霖雨慰深憂¶
<pb:KR2k0049_WYG_224-65a>¶
蒼松翠栢遮天日獨傲人間萬户侯¶
　　凉樓勝觀(元將戍兵于此嘗起樓避暑後人因/為廟祀之每二月勝㑹逺近咸集)¶
聞道前朝避暑樓林塘五月已驚秋千村樹色髙低出¶
四面嵐光逺近浮世代暗催人老去繁華都逐水東流¶
空餘廟古丹青在簫鼓春風擁道周¶
　　獅山晚照(邑西有九流山有峰聳出如獅子/狀夕陽返照宛有生態真偉觀也)¶
百戰威雄未有獅山形相似更為竒來從異域行應倦¶
卧向中原去却遲萬古風雲常守護千林虎豹盡驚疑¶
<pb:KR2k0049_WYG_224-65b>¶
夕陽返照渾如畫此景真成造物私¶
　　寳峰晴雪(紫岩山有古寺曰寳峰與晉虒祁宫/址相近雪霽紫氣輝映景尤眀麗)¶
招提西望鬰崔嵬雪後俄逢霽景開杖月老僧歸玉宇¶
隨風清梵下瑤臺氤氲瑞氣催詩句灩㶑晴光入酒杯¶
咫尺虒祁遺址在㡬番登眺重徘徊¶
　　甘泉潄玉(城西有甘泉村甘泉湧出琤琤/然若玉佩之聲最為甘美可愛)¶
滚滚源頭潄玉泉烟村西畔石橋邊應隨碧澗浮鷗鷺¶
不與紅塵競管絃長夜園林添秀潤暮春童冠鬬清便¶
<pb:KR2k0049_WYG_224-66a>¶
為霖㑹待風雲起真與蒼生解倒懸¶
　　王晉溪太宰卜築扵晉祠水邊甚為佳勝乃自綏¶
　　　徳謫所以書來乞詩自謂兒軰近為我營一佚¶
　　　老之所池舘之間賸植花竹稲畦滿沚烟汀雪¶
　　　瀨彌漫極目頗得秀潤閒雅之趣乃叠韻以四¶
　　　律復之¶
晉水溪頭冢宰家獨將風物占年華舟航利渉空横渡¶
霖雨功成不受誇千頃雪翻彭澤稲一川霞散洛陽花¶
<pb:KR2k0049_WYG_224-66b>¶
何當起作天河水再為蒼生洗怨嗟¶
㡬時投刺晉公家遥望龍門髪已華表裏河山空入夢¶
神仙池舘漫多誇門前鷗鷺尋常客鏡裏菱荷次第花¶
是說白頭猶紫塞中原懸望四夷嗟¶
故鄉門第是通家京國交逰有嵗華宴罷更留常至醉¶
詩成頻讀誤蒙誇秦闗夜月三年笛渭水春風㡬度花¶
何日與公更秉燭側身西望轉長嗟¶
晉溪原是大方家潤色皇猷國有華十筞河汾從古重¶
<pb:KR2k0049_WYG_224-67a>¶
一篇滕閣至今誇地靈慣産庭前玉天巧能開筆上花¶
為報故園歌舞地便㸔旌斾莫興嗟¶
　　逰寳峰寺¶
擕酒尋芳入翠微醉中乗興却忘歸山川有約専相待¶
嵗月無情欲似飛村市逺張楊栁幕柴門斜掛薜蘿衣¶
江湖廊廟平生事憂樂闗心總不違¶
寺下清溪碧玉流寺前髙閣紫烟浮鶯聲似逐韶光老¶
花事閒生客子愁上黨地靈雄宇宙虒祁宫古屬春秋¶
<pb:KR2k0049_WYG_224-67b>¶
遥㸔蘭若斜陽外不惜捫蘿到上頭¶
㡬年逰徧江南寺北望江山憶寳峰千仭紫岩金豔豔¶
一溪漳水玉溶溶登臨陡覺風雲集唱和多勞故黨從¶
投老忘機隨去住得扵雲境寄塵蹤¶
紫石為岩寳作基凌霄千仭重華夷地當衝要山偏好¶
寺占清幽水自竒訪勝欲追滕閣記留題疑是輞川詩¶
不應地主歸來晚惱得春風拂鬂絲¶
一春長苦雨霏微雨霽尋春春欲歸葉底㡬聲山鳥㺯¶
<pb:KR2k0049_WYG_224-68a>¶
風前無數野花飛觴傳流水頻移榻杖倚髙岡獨振衣¶
林下無人真謾語閒情乆與世相違¶
塵纓蹔解濯漳流寳刹樓臺上下浮玉勒同逰真可樂¶
金樽長滿復何愁沙汀睡鴨將臨夏麥隴蔵鴉定有秋¶
四十年來重到此旁人應笑雪盈頭¶
寳峰寺在紫岩頂知是蓬萊第一峰殿古栢叢風瑟瑟¶
庭空花影月溶溶韶華付與閒身管樂事應教造物從¶
欲向江南問消息㡬人逰賞繼吾蹤¶
<pb:KR2k0049_WYG_224-68b>¶
　　寄王内泉曲莊　　　　　　　　文徴眀¶
五原南下勢迴環汾晉風烟萃此間見說名園依緑水¶
還聞别墅占青山春風把酒隨花發落日凭欄任鳥還¶
隂茂濯清幽興足儘輸髙士百年閒¶
　　南峪雨後取道上五臺　　　　　陸　深¶
六月蕭然似晚秋登髙重整木綿裘即㸔滿澗泉初出¶
知是前岩雨乍收碧嶂旋隨孤鳥沒白雲長傍古松留¶
幽芳一路無人采何處三山更十洲¶
<pb:KR2k0049_WYG_224-69a>¶
　　入臺¶
山水情多不自由白頭終作五臺逰萬重雲樹髙低出¶
千里滹沱背面流絶頂祇疑天北極朝陽初見海東頭¶
共傳此是清凉地為洗煩心盡日留¶
　　逰五臺¶
五雲常覆五臺端天近清都特地寒澗道千年冰未化¶
林梢一夜雨初乾黄河紫塞依依見碧殿朱樓面面㸔¶
萬壑千岩青未了更從髙處望長安¶
<pb:KR2k0049_WYG_224-69b>¶
　　宿顯通寺¶
一榻空齋卧白雲青燈微雨夜初分無縁十日慚凡骨¶
有夢三台繞聖君别院雞催山月吐迴廊魚咽澗風聞¶
青山亦是人間世自覺悠然隔世氛¶
　　竹林寺擬宿¶
未有長歌行路難青山最愛雨中㸔圖書蹔許淹塵榻¶
蔬蕨先教具午飡碧樹洗空千澗出白雲封滿萬松寒¶
天留再宿清凉地眀日溪南十八盤¶
<pb:KR2k0049_WYG_224-70a>¶
　　清凉口¶
炙手薫心事已多曉凉來撫石盤陀不争可受千人坐¶
無事應須百遍過初日射林光歴亂懶雲將雨濕嵳峨¶
夜深或有騎牛到堪和南山扣角歌¶
　　髙嶺書院¶
石梯隨歩與雲升又是青山第幾層望到只疑天更近¶
興來惟有斗堪憑嶺頭日日開昏曉洞口詩書感廢興¶
一自文翁歸蜀後手扶風教有誰能¶
<pb:KR2k0049_WYG_224-70b>¶
　　出使雲中作　　　　　　　　　李夢陽¶
黄河水繞漢邊牆河上秋風鴈㡬行客子過壕追野馬¶
將軍韜箭射天狼黄塵古渡迷飛輓白月横空冷戰場¶
聞道朔方多勇畧只今誰是郭汾陽¶
　　聞官軍破青羊山賊志喜二首¶
狂賊憑陵起潞城直勞宵旰遣天兵健兒淇上元難敵¶
猛士偏頭舊擅名三路夾攻師已㨗兩藩休息恨初平¶
南行老我還髙枕桑梓春風草木生¶
<pb:KR2k0049_WYG_224-71a>¶
㨗音馳報九重城一日河山頓解兵地險始知攻有筞¶
王師誰道出無名廟堂憂可寛西顧閭里歡應頌太平¶
聞報正逢開盛宴衰顔帶酒欲春生¶
　　夏都諫勘鄴潞之戰恵見憶之作寄答¶
廿年不入紫宸朝白髪猶能伴野樵敢向驊騮争道路¶
固知鵬鶚自雲霄狂歌見月時呼酒懶性臨風欲棄瓢¶
寄與昔逰青瑣客嶺雲溪雪記同招¶
焚草常懐杜拾遺從容退食梧垣遲人當名世汝其軰¶
<pb:KR2k0049_WYG_224-71b>¶
國有中興今固時衰年丘園合潦倒大業竹帛能留垂¶
迢迢故人寸心在日日苦吟雙鬂知¶
侍臣斧鉞雲中下山寨冰霜戰後行穽腦乍攀黎賊路¶
石門重覽鄂王營中興崖石元留頌成算朝廷敢論兵¶
試向絶巔㸔大海年來波為聖人平¶
岧嶤上黨接壺闗杖鉞冬行歴萬山巖凍雪埋擒虎窟¶
壑腥雲嫋斫龍灣嶃巉路透漁樵入薈蔚林清烏雀還¶
為問登髙能賦者霜毫㡬掃白雲間¶
<pb:KR2k0049_WYG_224-72a>¶
　　吉州道中　　　　　　　　　　楊文卿¶
傍崖桑棗未成林障日峰巒每送隂石解鈎衣縁有角¶
雲能礙日豈無心笙簫韻落清溪淺蹊逕香迷宿草深¶
到處驚魂常戒險偶然適意便成吟¶
　　陽城南望　　　　　　　　　　馬汝驥¶
析城王屋萬峰巒直接仙人白石壇古洞風雲揺錦障¶
名岩日月抱金丹帶分河濟懸相映襟合嵩邙欝自盤¶
不得探竒揮短賦徒懐卜勝挂髙冠¶
<pb:KR2k0049_WYG_224-72b>¶
　　登河東書院書樓和韻二首　　　吕　柟¶
謫宦條隂借地幽西風暮雨日登樓慢披黄巻懐𤣥晏¶
忽對青山欲白頭石樹猶新霜後葉山禽乆報院中秋¶
當年建置心何壯地是虞鄉與夏州¶
離城十里地清幽南對中條起玉樓墳典以來俱頓足¶
海山何處可尋頭日斜仄徑縁新雪花暗東籬感舊秋¶
此計讀書鬚半白無材猶愧佐名州¶
　　謁諫議大夫陽公祠　　　　　　陳鳯梧¶
<pb:KR2k0049_WYG_224-73a>¶
遺像堂堂拜亢宗千年諫議尚休風山川舊隐絃歌地¶
松栢新圍爼豆宫忠孝諸生眀有訓催科百姓獨無功¶
道州亦有遺祠在南北瞻依兩度同¶
　　謁傅岩祠二首¶
中條山麓大河陽商相巍巍有寢堂一代良臣真帝賚¶
三年思道本謙光已紓霖雨蒼生望尚憶鹽梅鼎鼐香¶
治學兩篇垂訓典直將遺緒接虞唐¶
晚風秋雨濕征衫下馬祠前謁傅嵒版築一時留隐迹¶
<pb:KR2k0049_WYG_224-73b>¶
尾箕千古仰臺銜眀良相感應非偶賢聖初興自不凡¶
何日重來瞻貎像欲將嵗月紀巉岩¶
　　沙市監鎮司馬公(夢求/)　　　　　劉麟瑞¶
荆水滔滔百尺渾邇來淺縮漫潺湲木城聨岸風輪吼¶
沙磧屯雲火炬燔效死小臣懐緑綬偷生大閫媿朱轓¶
下官名姓君知否涑水先生七世孫¶
　　元遺山　　　　　　　　　　　党承志¶
元子文章足壯觀不教簪筆在金鑾憂來劉向歸休早¶
<pb:KR2k0049_WYG_224-74a>¶
老去馮唐際㑹難野史亭荒無瓦礫中州集在重琅玕¶
先生有句猶能道盛世何曽有稗官¶
　　河中形勝　　　　　　　　　　楊　博¶
秦晉相望雞犬聞黄河一派就中分西連仙掌眀初日¶
北接龍門起暮雲五老峰前猿自語二賢祠畔鹿為羣¶
琴堂故跡依然在千古髙風仰舜薫¶
　　稷山　　　　　　　　　　　　喻　時¶
飛沙凌亂撲征帷朔氣遥連白虎旗水急漁船留凍浦¶
<pb:KR2k0049_WYG_224-74b>¶
山空獵網掛寒籬觀風只到羲和塚訪古還過后稷祠¶
聞說單于侵内郡將星不見使人悲¶
　　青石槽¶
秋風虞坂小蓬萊汗漫清魂飛九垓孤勢却成三晉險¶
削痕争道五丁開路從缺嶼連如斷人在廻崖去若來¶
魏豹城南渾漫興巫咸臺頂白雲堆¶
　　坐見闕樓對中條山漫述¶
小樓斜日已髙舂坐對條山寳氣重白霧逺迷金粟洞¶
<pb:KR2k0049_WYG_224-75a>¶
層雲平起玉霄峰唐虞城闕連青靄秦晉池臺沒紫茸¶
安得仙人九節杖飛凌絶頂拾芙蓉¶
　　雪晴瞰瑞亭¶
掃雪探春入洞天蓬萊佳處碧雲懸珠林光射七星石¶
玉澗聲飛五色泉鳥近逰人過别嶼猿依樵子嘯平阡¶
塵勞偷得須㬰暇溟海空思鶴上仙¶
　　謁北嶽廟　　　　　　　　　　王世貞¶
祠壇縹緲遏雲孤肸蠁英靈颯有無象應星辰天北極¶
<pb:KR2k0049_WYG_224-75b>¶
氣蟠龍虎帝神都羞從禪代論金檢喜向侯邦乞寳符¶
混闢將何酬聖主祁連不遣祭休屠¶
　　送周郎中守大同¶
誰言春色漢闗窮漢使乗春有畫熊為問馮唐淹省署¶
何如魏尚守雲中嚴城月静千烽出嘯閣風迴萬馬空¶
保障自來眀主意不須長劍掃崆峒¶
　　送張比部募兵山西¶
九月連烽愁太隂徴兵六傳漢臣臨軍中蕩子隨都尉¶
<pb:KR2k0049_WYG_224-76a>¶
塞上孤兒備羽林豹帳雲鈐揮白羽虎符星檄散黄金¶
自來三晉多豪傑投筆知君萬里心¶
　　晉陽貢院試士作呈侍御饒公三首¶
萬古人文禹甸開千山楩把建章材騰空雨挾龍門上¶
躡景風從馬邑來彩筆祇應推晉問黄金端不讓燕臺¶
共稱公子賢多客卓犖誰當五士才¶
㦸門秋敞集名流决筞爭先第一籌地有飛黄空冀北¶
天將東壁應并州千門綺月機初就百篚丸霜繭暗抽¶
<pb:KR2k0049_WYG_224-76b>¶
十五鄉書俱造士可無車馬錫諸侯¶
棘堂清峻逼雲霞萬户蜂歸靜不譁書永角聲催具草¶
夜䦨燈灺詫生花河東豈必無三鳯綿上寜容有一蛇¶
聞道建賢今識玉連城須向國工誇¶
　　九日登鎮樓小宴¶
晉陽風色更重陽閣頫千巖萬木蒼白鴈不傳南國信¶
黄花偏作後時香衰顛倚㡌難從落獨客傳茰轉自傷¶
莫使牛山笑人在一尊聊學少年狂¶
<pb:KR2k0049_WYG_224-77a>¶
　　望五臺山初雪¶
夜盡千峰紫更𤣥雪山俄覺曙來先青獅坐改文殊地¶
玉蝀橋横大梵天㑹見九邊消戰色已從三晉兆豐年¶
停鞭詫有陽春在無奈王猷興黯然¶
　　娘子闗有泉穿大壑下勢雄甚味冽而甘冱冬不¶
　　　冰居人頼之¶
飛泉中㵼九闗開朔氣偏催萬壑雷噴玉髙從西極下¶
擘崖雄自巨靈來地輸神瀵為湯沐石拂鈞天奏帝臺¶
<pb:KR2k0049_WYG_224-77b>¶
若語㑹心翻自笑羽書初過黒龍堆¶
　　入太行遇風雨回望中原即景有述¶
百盤天益孟門雄趙魏山川指掌中一柱雨繚穿落日¶
千岩雲脚斷迴風黄龍倒挾河流上白馬俄驚練影空¶
自是壯㳺尊馭在不將愁向阮車窮¶
　　將入黄榆度水門峽最逶迤險絶處也¶
峰排瀑掛峽垂傾日薄烟霏徑自生破險旌旗俄滅沒¶
出幽天地頓崢嶸源桃欲問秦人隐細栁先屯漢將營¶
<pb:KR2k0049_WYG_224-78a>¶
慷慨不堪頻指㸃帝京南去是長城¶
　　榆嶺峭壁際天中有懸泉如柱玉下滙巨澗¶
飛泉坼漢瀉崔嵬倦馬驚逢首重回絶壁倒㸔銀綆墜¶
髙空横散玉繩來闗竒汗雪長凌夏峽急崩雲自起雷¶
一酌吾寜迯潁客即㸔汝豈住山才¶
　　登黄榆最髙處一首¶
太行無際碧天愁榆塞褰帷萬古收紫氣東盤滄海出¶
黄河西抱漢闗流櫜鞬忽動雙鴻暝刁斗頻敲萬馬秋¶
<pb:KR2k0049_WYG_224-78b>¶
漢代到今仍列戍教人無頼說并州¶
托御當年惜未同叱車今旦指秋空千峰競吐嵳峩日¶
萬木長交慘淡風滴博髙疑唐舊戍虒祁逺是晉新宫¶
亦知雷雨非全妬不遣人間句並雄¶
　　登馬嶺闗口¶
廻崖宛轉異晴昏片白浮空列戍尊一線地排為北戒¶
雙輪天捧作中原蘋端噫氣千崖拆木杪蒸雲萬古屯¶
我欲著書從此逝毋煩令尹候闗門¶
<pb:KR2k0049_WYG_224-79a>¶
　　登伏牛闗　　　　　　　　　　謝　榛¶
伏牛形勝欝嶙峋二月風光客興新半嶺夕陽惟照雪¶
千松寒色不知春天連山勢全雄晉地轉河流逺界秦¶
寄語闗中㡬逰宦虞卿祇是著書人¶
　　王屋道中¶
勝克河中號令齊神兵入自太行西昏昏烟鎖天壇暗¶
漠漠雲埋王屋低風軟却教冰泛水寒輕還使雪成泥¶
行吟想像覃懐景多少梅花坼玉溪¶
<pb:KR2k0049_WYG_224-79b>¶
　　望雲中塞¶
㡬年欲向塞門逰北度桑乾重旅愁畫角悲凉孤舘夜¶
黄榆揺落九邊秋壯心未擲班生筆浪迹堪憐季子裘¶
回首江湖任鷗鳥漫嗟華髪滯燕州¶
　　汾隂祠懐古　　　　　　　　　張四維¶
睢原廟宇枕汾涯想像前朝駐翠華不見龍斿屯檜栢¶
尚餘龜碣卧塵沙野人采藻祠春燕漁子鳴榔起暮鴉¶
今古山河千里目髙樓吟望對眀霞¶
<pb:KR2k0049_WYG_224-80a>¶
　　㳺靈泉寺　　　　　　　　　　王國光¶
西來為訪密公廬錫杖遥飛定此居虎卧萬松幽徑入¶
鶴盤雙樹法堂虚袈裟既下眀宗詔石篆還留表聖書¶
徙倚禪牀人不去雨花臺畔夕陽餘¶
　　予告歸入倒馬闗作　　　　　　蘇　祐¶
南風吹雨傍闗來闗上千峰畫角哀老去尚憐金甲在¶
生還重見玉門開鵾絃謾引思歸調虎節空慚上將才¶
聖主恩深何以報車前部曲重徘徊¶
<pb:KR2k0049_WYG_224-80b>¶
　　萬卦山¶
憶從開闢分竒偶誰謂歸連演帝農渭水自浮龍馬瑞¶
汾涯原列卦爻峰四山叢薄搖蓍草三古遺編勒鼎鐘¶
見說髙齋日相對欲隨杖履未從容¶
　　李牧祠下眺望作¶
泉源冰竇入春分鳥語花香遲客聞戍鼓寒沉龍塞月¶
夕烽晴照雪山雲年來近野多戎壘時過迴陽幾鴈羣¶
險絶頗憐今昔地莫教空説李將軍¶
<pb:KR2k0049_WYG_224-81a>¶
　　真宗行宫銘碑金人¶
宋帝行宫汾水邊翠華想像杳風煙天書雲篆今何在¶
玉檢金泥竟不傳伐石自鐫西祀日渡河翻恨北征年¶
金人十二多零落雙立猶㸔輦道前¶
　　太原懐古¶
獨上山城思寂寥英雄千古恨難銷鳴蛙尚産居民竈¶
驚馬空留義士橋齊洞僧歸雲冉冉漢宫人去雨瀟瀟¶
堪憐此地多離亂莫向眀時負酒瓢¶
<pb:KR2k0049_WYG_224-81b>¶
　　戊寅中秋同諸友泛五姓湖宿延祚寺¶
　　　　　　　　　　　　　　　　王崇古¶
芳湖尚憶昔年㳺水色山光接素秋歸去幸逢金石友¶
重來同泛木蘭舟白蓮一望能超悟緑酒頻斟頓解憂¶
禪榻髙懸消永夜清風眀月共悠悠¶
　　藐姑射山¶
大谷名傳姑射山瓊宫仙宇隔塵寰澄潭&KR1071;沆蛟龍窟¶
秀嶺逶迤虎豹闗樹色晴連山色好鳥聲幽並水聲閒¶
<pb:KR2k0049_WYG_224-82a>¶
坐來蒼翠清人骨思向山靈一破顔¶
　　十一月朔孝義道中　　　　　　髙叔嗣¶
山城風物嵗將䦨行縣初因問俗安授厯漫驚違一載¶
趨朝尚記逐千官煙鐘動闕天微曙火樹薫庭夜不寒¶
乆忝恩私今始悟簿書催急驛程難¶
　　禠亭聞邊事用李川甫韻李大梁人¶
北來風火震邊州春興無聊客鬂愁得䘮此身真是馬¶
姓名與世任為牛晴天亂雪吹空壑落日黄雲滿道周¶
<pb:KR2k0049_WYG_224-82b>¶
但有鄉心隨䖏似題詩人滿驛前樓¶
　　雨後柏井同方體易¶
疎舘餘晴片日暉隂移髙樹晚凉微自窺水檻人將老¶
轉念山扉客未歸天畔綵虹臨户映風迴白雨過村稀¶
荒庭一醉拚君共呼取濁醪興莫違¶
　　星軺驛¶
萬山詰曲此孤亭逺客西行蹔所經生事不堪頭早白¶
世情無頼眼常青深林落日憑軒望亂葉吟風隔坐聽¶
<pb:KR2k0049_WYG_224-83a>¶
寄謝蔚羅當日者髙飛今已入冥冥¶
　　權店晚行¶
孤城吹角罷黄昏歸馬蕭蕭向驛門衰栁更添霜後色¶
殘流初耗雨餘痕求田未果青山願出守仍銜紫禁恩¶
轉入亂峰行不進投身空館寂無言¶
　　南闗晚行¶
笳聲入晚不堪聞驛路山腰向此分洞壑空濛秋雨雪¶
岩崖突兀石生雲愁心胡馬方頻入寓目冥鴻定㡬羣¶
<pb:KR2k0049_WYG_224-83b>¶
歸興轉從今日盡將因沙塞著微勛¶
　　過寒湖嶺有感　　　　　　　　王道行¶
征途公後㡬番來石路重重點翠苔野鳥翩&KR1473;依樹轉¶
山花馥郁向人開清溪最好消塵思佳木寧甘作櫟材¶
因憶十年忩半約蕭蕭孤劍且深杯¶
　　金閣寺¶
架壑朱甍乍有無林開福地忽平舖蓮花十丈承神足¶
貝葉千函鎖佛圖香積厨中松火冷湼槃㑹上石牀孤¶
<pb:KR2k0049_WYG_224-84a>¶
大身自有非身智具眼人間㡬丈夫¶
　　塔院寺(宣文皇太/后重修)¶
千花成塔自何時七寳新瞻結構竒曽是神僧飛錫去¶
俄𫝊文母下檀施空中鐸引鈞天樂庭際龍蟠護法碑¶
恠底曇花常一現太平天子本無為¶
　　南臺經宰殺溝遇雪¶
伐木丁丁日影疎猿吟虎嘯傍僧居雲穿兩峽行相失¶
雪散諸天畫不如南極老人迎杖屨西方大士借蘧廬¶
<pb:KR2k0049_WYG_224-84b>¶
疑情莫問抛刀事直往誰當廣額屠¶
　　七岩廟(云是磨/笄夫人)¶
七岩祠廟枕山隈話說磨笄事可哀為覔寳符墟代社¶
却傳弓䪅禮髙禖幽泉尚咽生前淚化褚猶飛亂後灰¶
天為孤貞延血食故教人乞子孫來¶
　　和朱開府再逰桂子園四首(并序/)¶
　朱公秉器昔與張助甫過桂子園賦詩命酒萹什傳¶
　扵人間為一時盛事今逾十年來撫全晉而助甫聞¶
<pb:KR2k0049_WYG_224-85a>¶
　問逺在千里秋日枉訪遂成四詩倚韻奉答如左雖¶
　蟋蟀之音為細已甚亦大風之一籟也¶
元戎十乗入并州彭澤東籬是舊逰問栁已成枯樹賦¶
懐人如泛剡溪舟丹楓妙簡推三絶青玉髙歌倚四愁¶
此日搴篷尋往事綵雲若為故人留¶
節鉞重來撫晉封皇皇列辟奉車攻不矜開府鈞衡重¶
特訪逃虞石尸農老我西山窺隐豹㸔君北斗翊飛龍¶
祇縁同調心相許雞黍衡門也易供¶
<pb:KR2k0049_WYG_224-85b>¶
釣隐當年破緑苔相擕俱是郢中才乗槎使者雙星隔¶
把鉞師臣四履來十載行蔵凋白髪㡬人樽爼浄黄埃¶
風流此日還吾黨絶代文章一酒杯¶
銀黄清影鳯池遥星渚經年别恨銷廓落剛腸河朔飲¶
浸滛大宅廣陵潮青山入夜如逃酒芳樹臨風肎棄瓢¶
非愛習家池上酌採風深計到漁樵¶
　　登通眀閣¶
我愛天仙駕玉龍琳宫千尺俯堯封中空烟裊飛丹鼎¶
<pb:KR2k0049_WYG_224-86a>¶
北阪晴連偃盖松千里并汾卑下界九秋風露躡髙蹤¶
凭欄無限幽棲興暝色侵人失逺峰¶
　　巫相祠　　　　　　　　　　　靳學顔¶
巫谷峰頭幽草凄巫公祠宇遶清溪千年人物留遺像¶
兩世勛名有斷碑峻嶺倒懸紅樹逺小橋斜挿碧雲低¶
荒祠蕭索無人跡烟霧茫茫日正西¶
　　逰五龍廟　　　　　　　　　　栗應麟¶
絶巘龍祠紫翠中褰帷拂曉入巄嵷三山海氣蒸初日¶
<pb:KR2k0049_WYG_224-86b>¶
萬壑松濤走半空朝夕風雲隨世變古今登眺㡬人同¶
若知度水尋花意始信桃源有路通¶
　　龍山别業即事　　　　　　　　栗應宏¶
葺屋空林伴翠微柴門無事栁依依隔年藥物頻宜日¶
近午茶烟欲上衣山郭嵗時流水舊野堂風雨到人稀¶
興來獨歩多尋賞為問茅君理息機¶
　　喜雨(丙申夏且旱作亭日㑹大/雨衆賔喜甚余躍然賦此)　　白世卿¶
偶合坡公喜雨記為尋吳令納凉軒髙山萬㸃青為幕¶
<pb:KR2k0049_WYG_224-87a>¶
流水一溪近在門爽快人心六月雨消磨世事百年尊¶
西堂客散黄昏後知有田家醉瓦盆¶
　　紫荆闗　　　　　　　　　　　尹　耕¶
漢家鎖鑰惟元塞隘地旌旗見紫荆斥堠直通沙磧外¶
戍樓髙並朔雲平峰巒百轉真無路草木千盤盡作兵¶
誰識廟堂柔逺意㦸門煙雨試春耕¶
　　春日登栢塔山見老栢一株巍然中踞四山萬栢¶
　　　皆環拱而立山僧白此柏母也遂識以詩¶
<pb:KR2k0049_WYG_224-87b>¶
　　　　　　　　　　　　　　　　鍾　恕¶
冉冉春風上客衣登臨初識萬年枝雲枯老幹天根迥¶
日下香稍晝影遲徧種兒孫分翡翠飽嘗霜雪鬬離竒¶
摩空獨與星辰伴清䕃千畨産紫芝¶
　　登朔州城樓　　　　　　　　　霍　鵬¶
眀到西南是朔州居延川澤繞城樓山連虎峪偏生霧¶
地接龍庭怕及秋但説東靈蕭刺史那知北塞晉陽侯¶
眼㸔廢壘蕭條甚㡬箇耕童日牧牛¶
<pb:KR2k0049_WYG_224-88a>¶
　　目擊礦監害民有感¶
㡬道烟籠白石山雕窩木井廣昌間縣城正壓蜚狐砦¶
驛路斜通倒馬闗詔出金門中使急疏開銀洞㡬家間¶
為愁罷礦書徒上一夜西風兩鬂斑¶
　　自路村抵夏縣途中遇雨　　　　顧雲崖¶
獨坐肩輿信所之逼人清景易成詩四山嵐氣雲生處¶
滿樹風聲雨到時地渴每逢田老問路遥只恐僕夫饑¶
先憂後樂男兒事千古希文敢自期¶
<pb:KR2k0049_WYG_224-88b>¶
　　送同年張子畏使代二首　　　　梁有譽¶
使星遥指晉陽城曉度郊原鐵騎迎狐塞天低横殺氣¶
鴈山秋早動邊聲書生倚劍心徒切諸將揮戈意未平¶
若過北堂春宴罷還將籌筞獻承眀¶
征馬長嘶起朔風獨憐平子思無窮煙塵正值蕭條候¶
世事空歸感慨中雲暗故闗聽斷角日沉殘壘見孤鴻¶
懸知弔古經行處好問當年李牧功¶
　　春夜宿蓮花洞　　　　　　　　吕　陽¶
<pb:KR2k0049_WYG_224-89a>¶
尋真深入晉山隈試向隂岩問野梅鹿女已從塵外去¶
蓮花猶傍洞前開律吹一夜春廻谷雲歛中天月滿臺¶
可是仙蹤知不逺珊珊環珮歩虚來¶
　　宿蓮花洞　　　　　　　　　　裴邦竒¶
姑峰千丈挿雲隈綽約蓮垂玉洞開一夜靈風天外起¶
三山仙珮月中來星臨幽窟龍珠動露洒長松鶴夢廻¶
欲借石牀聊偃卧滿空寒翠濕青苔¶
　　雙林寺　　　　　　　　　　　孫繼魯¶
<pb:KR2k0049_WYG_224-89b>¶
南下臺泉三十里忽逢佳寺說雙林山前耕地有千畆¶
門外好松常數尋凉拂溪風消暑氣香飡澗水滌煩襟¶
覺餘一枕藜牀夢自掃蒼霞爛漫吟¶
　　小憇清正庵(并序/)　　　　　　　馬　巒¶
　丁酉季夏余過朱吕村避暑清正庵左有碑先正歸¶
　學士所撰元平章政事奈曼公生祠記也乃里人王¶
　義所建祠已湮廢曩余修邑志又遺而弗紀為之悵¶
　然庵主具茶硯徴詩漫題扵壁并致感慨云¶
<pb:KR2k0049_WYG_224-90a>¶
廼蠻祠廢蒼山舊清正庵閒白日斜雨蘚剥餘猶有篆¶
海榴謝後更無花飽行細讀元賢刻暑渴忻嘗羽士茶¶
好古㡬人同我僻不辭歸騎逐昏鴉¶
　　栢井寨習射　　　　　　　　　郭　紘¶
西原入望黯風雲故壘蕭蕭斜日曛弓矢正勞同角藝¶
酒杯真不到論文魯鄉舊俗曾觀射周典何年可散軍¶
聞道雲州圍未解邊方戎馬盡成羣¶
　　樓煩　　　　　　　　　　　　蔡可賢¶
<pb:KR2k0049_WYG_224-90b>¶
山後山前十六州天涯盡處是偏頭雲開大漠風沙走¶
木折長河日夜流萬户金繒愁見月干羣鐵騎畏逢秋¶
却思大漢無中筞一曲哀笳倚戍樓¶
　　登黄榆馬陵諸山四首　　　　　李攀龍¶
太行山色倚巑岏絶頂清秋萬里㸔地折黄河趨碣石¶
天廻紫塞抱長安悲風大壑飛流曲白日千崕落木寒¶
向夕振衣來朔雨闗門蕭瑟罷凴欄¶
西嶺秋髙大陸前馬陵寒影踏遥天羣峰不斷浮雲駐¶
<pb:KR2k0049_WYG_224-91a>¶
絶嶂長留落日懸地險闗門銜急峽山竒削壁挂飛泉¶
何人更遇青泥坂有客空歌白石篇¶
西來山色照邢襄北走并州擁大荒巨麓秋隂沙𣺌𣺌¶
石門寒氣雨蒼蒼天邊睥睨懸勾注樹杪飛流挂濁漳¶
揺落故人堪極目朔風千里白雲長¶
千峰郡閣望嵯峨此日褰帷接塞過落木悲風鴻鴈逺¶
白雲秋色太行多山連大陸蟠三晉水劃中原散九河¶
回首薊門多殺氣羽林諸將任横戈¶
<pb:KR2k0049_WYG_224-91b>¶
　　行宫寺和白岩先生韻　　　　　趙思誠¶
禪林獨歩日初斜踏徧羣峰萬壑花髙谷響零霄漢水¶
深岩隐見牧樵家驚猿掉臂啼蒼壁休鳥梳翎點白沙¶
為憶舊時喬太宰百年佳句倩雲遮¶
　　弔大興尹黄連死節　　　　　　賈仁充¶
兵㺯黄池勢震驚先生獨立衛民生倉皇應變非無筞¶
慷慨全忠豈為名廟號有嚴瞻許逺汗青拭淚寫真卿¶
應知一點英雄氣化作山河壯帝京¶
<pb:KR2k0049_WYG_224-92a>¶
　　秋思　　　　　　　　　　　　儲良材¶
秀容城在萬山中爰訪耆賢識舊踪白石有仙曾跨鶴¶
清江乗馬是真龍神鏞世乆遺聲逺銅鼓峰髙晚照紅¶
翹首岢嵐烟樹裏不勝寥落聽西風¶
　　過汾河¶
中霍三年㡬度逰素汾不盡向東流郷心逐水湯湯下¶
客思如嵐隐隐收林木無風棲匹鳥柴門有樹繫孤舟¶
眀朝峴漢當行樂落日銅鞮未肯休¶
<pb:KR2k0049_WYG_224-92b>¶
　　過汾隂祠　　　　　　　　　　張佳尹¶
亭上秋風萬壑哀武皇天翰有遺臺泰圻神鼎黄雲盖¶
輦道㳺龍碧殿摧松檜古壇虚嵗月漢唐殘碣䕶莓苔¶
祠官回首方傾日揺落河東獻賦才¶
　　土堂怪栢集古　　　　　　　　夏　宏¶
洞門髙閣靄餘暉(王維/)古柏参天四十圍(薛潢/)皓鶴驚¶
風翻雪墮(范大成/)蒼龍挾雨帶雲飛(薛逢/)年多物化根¶
株别(李嘉祐/)谷變陵遷世事非(王初/)聖主只今資大用¶
<pb:KR2k0049_WYG_224-93a>¶
(韋蟾/)廟堂柱石肯相違(周永定/)¶
　　任公祠　　　　　　　　　　　王穉登¶
蕭蕭遺像鎖荒祠尚憶孤身百戰時諸葛事繁那得乆¶
留侯貎弱到今疑絳帷香氣衣冠暗石棟斜陽薜荔垂¶
曽是當年騎馬地烟中往往見旌旗¶
　　六師洞　　　　　　　　　　　張　拳¶
参破𤣥機控玉龍西逰天竺碧蘿重松巢鶴去烟霞滿¶
沙径人稀蔓草封花謝石男縁雨瘦臼殘雲母任泉舂¶
<pb:KR2k0049_WYG_224-93b>¶
大師逰後無消息寂寞青青數㸃峰¶
　　蓮花池　　　　　　　　　　　魏　煦¶
畫船簫鼓晝鳴榔宛在中流水一方波面迴開神女鏡¶
花容嬌妬美人粧貂蟬入座詩偏麗歌舞留人夜未央¶
世載昇平多樂事鑑湖那復乞君王¶
　　香山瑞雲寺與客共坐樹下幽禽鳴其上聽而悦¶
　　　之竟不知其何鳥也為詩一章　王家屛¶
徙倚松隂暫避蒸綿蠻幽鳥隔林聲風停髙樹喧逾静¶
<pb:KR2k0049_WYG_224-94a>¶
響落空山凄復清客座乍聞如有意僧家慣見不知名¶
緑忩鸚鵡應慚汝學得能言悞此生¶
　　登晉陽南城樓　　　　　　　　李維楨¶
髙城飛閣頫孱顔陡絶丹梯手自攀四塞西開秦道路¶
百盤中吐晉河山雲邊兩觀扶鴟尾天末諸峰出鴈闗¶
能賦望鄉俱莫問清尊好趂羽書閒¶
　　咏清凉山二首　　　　　　　　郭子直¶
清凉山對射堂開㡬欲臨流問渡杯祗是陽城勤撫字¶
<pb:KR2k0049_WYG_224-94b>¶
非縁孟尉不追陪盟虚鸞鶴慙逋客望入烟雲護梵臺¶
雪勒春寒花事晚只今猶及㸔花來¶
倚山臺殿景偏幽風日宜人自可留顧我獨慚黄綬尉¶
與君同醉碧霞樓萬家春樹和烟緑一曲陽河抱郡流¶
立馬城東重分手仲宣何以答荆州¶
　　金山緑洞　　　　　　　　　　楊維獄¶
修蛾隐約亦璘珣俯瞰并原𣺌一塵浮碧將無凌朔氣¶
憑虚疑是化金人故侯骯髒千秋在古洞神竒異代論¶
<pb:KR2k0049_WYG_224-95a>¶
莫以金銀誇氣象桃花乆暗武陵津¶
　　介休道中　　　　　　　　　　程可中¶
征旅聊因當勝㳺庶饒那復數中州雪融隙地培桑棗¶
日出通衢噎馬牛望望緜山侵面出時時汾水避人流¶
太行春色黄河外猶自嚴寒滿敝裘¶
　　王官谷樂隐　　　　　　　　　許　莊¶
杖藜徐歩㸔青山笑向東風解醉顔幽徑有花春正好¶
柴門無客晝常闗辟開荒地二三畝結上茅廬一兩間¶
<pb:KR2k0049_WYG_224-95b>¶
睡到日髙猶未起卧聽流水任潺湲¶
　　元遺山　　　　　　　　　　　何允泓¶
滄海横流著此身中原天日照纍臣眀昌大定三生夢¶
欽叔希顔一代人野史亭中遺汗簡讀書山下起埃塵¶
幽蘭灰燼今何在千載空餘老角巾¶
　　登恒山　　　　　　　　　　　王濬初¶
崔巍直與太清齊翻覺星河影漸低呼吸應知通帝座¶
登臨總不藉仙梯任從天險穿雲度豈是冬廵為雪迷¶
<pb:KR2k0049_WYG_224-96a>¶
最喜山靈却封禪渾無玉檢共金泥¶
嶔岑𤣥岳萬山宗縹𣺌天門箭筈通誰遣五丁開聖蹟¶
只教太乙顯神功靈岩嘘氣龍泉水空谷傳聲虎口風¶
泰華嵩衡堪並峙何須括地較雌雄¶
　　白雲巢成四首　　　　　　　　邢大道¶
東林三畆白雲居竹石蕭然洞壑虚夾徑徧栽棲鶴樹¶
流泉雙引灌花渠秋風黄菊籬邊酒夜雨青藜案上書¶
垂老此生堪自托侯門不必曳長裾¶
<pb:KR2k0049_WYG_224-96b>¶
石門一徑匝青苔小閣虚牕傍水開南畆雨深春負耒¶
東山月霽夜啣杯貧如顔巷多丹井清似嚴灘少釣臺¶
學種三芝無可覔讓他黄綺是仙才¶
布袍芒履白綸巾偃蹇衡門此病身清世烟霞誰作主¶
小堂風月自宜人花開嵗嵗春無恙詩就篇篇筆有神¶
華髪交知半零落相㸔魚鳥轉情親¶
小山當户樹嶐嵸倚樹㸔山萬慮空客去藥爐添石火¶
鶴來琴榻起松風名逃巢許千秋上夢覺羲皇一枕中¶
<pb:KR2k0049_WYG_224-97a>¶
獨有草𤣥書未就十年閉閣媿揚雄¶
　　代州誰樓　　　　　　　　　　周宏禴¶
天涯作客獨登樓長笛誰歌出塞愁勾注逺從雲外落¶
滹沱近向檻前流白狼漢璧人千古紫鴈秦城土一坏¶
正是逐臣堪洒淚凉風五月易成秋¶
　　過石嶺闗　　　　　　　　　　魏允貞¶
朅來早擬拂衣還閱嵗仍過石嶺闗白髪逢秋㸔更短¶
朱衣向客媿投閒金銀海内方生色戎馬中朝未破顔¶
<pb:KR2k0049_WYG_224-97b>¶
迂謬自知無寸補虚將封事動朝班¶
　　李晉王　　　　　　　　　　　田中穎¶
鴈門僕射萬人雄年少提戈奏戰功徇國猶延三主祀¶
精忠不帝一方中鳯飛金穴空餘井龍起沙陀舊有功¶
縱使後唐非李氏已酬宿憤對蒼穹¶
　　靈空山題先師寺　　　　　　　俞汝為¶
萬仭懸崖卓錫逰蕭然一鉢寄淹留橋邊忍草穿雲濕¶
洞口曇花出澗幽心印自來歸帝子禪那寜復羨王侯¶
<pb:KR2k0049_WYG_224-98a>¶
停驂顧影憐蹤跡笑指靈空學𠻳流¶
　　雲葢寺　　　　　　　　　　　周一梧¶
白馬來從天竺西寰中勝地盡招提浪仙曾借禪闗隐¶
雲葢因留蘭若題落日荒山迷草徑連天絶巘擁虹梯¶
雄文古刹消殘刼忍聽愁猿午夜啼¶
　　過紫荆闗贈管参戎　　　　　　張　銓¶
燕薊西來第一闗孤城萬仭白雲間風吹鼓角樓臺動¶
日閃旌旗虎豹閒拒馬河遥通一徑蜚狐峽迥繞千山¶
<pb:KR2k0049_WYG_224-98b>¶
將軍自有封侯骨破虜何時奏凱還¶
　　元日謁孔廟示諸生　　　　　　文翔鳯¶
天道左旋地四㳺更乗生氣泛虚舟黄河帶束庖皇錦¶
太華冠垂孔父旒東過鴻濛三萬里西迂䜿亥八千郵¶
彎弧好射蓬萊庫督領仙臣課祖洲¶
　　桑乾道中　　　　　　　　　　陳　鴻¶
征程十里見桑乾二月誰憐尚苦寒沃地北來邊塞近¶
流澌東下早春殘風移竹箭穿貂帽雲作楊花㸃馬鞍¶
<pb:KR2k0049_WYG_224-99a>¶
旅况壚頭消不盡琵琶纎指莫教彈¶
　　玉璧故城　　　　　　　　　　王時濟¶
玉璧空城隐暮笳鄖君曾此建髙牙鐵騎戰後餘秋草¶
金鏃拾來半土花落日斷雲歸古堞西風獨木噪寒鴉¶
當年勅勒歌猶在眼底興亡更㡬家¶
　　謁韓侯廟　　　　　　　　　　曹于汴¶
辟榖仙人蹤跡杳就烹國士血痕斑翔同孤鴈真竒絶¶
淚洒千秋豈等閒誰向浮生能繫日未隨腐草便開顔¶
<pb:KR2k0049_WYG_224-99b>¶
徘徊相羨爾能死不死淮隂市井間¶
　　珍珠泉　　　　　　　　　　　程啟南¶
幻世功名畢世忙猶然漚裏㺯珠光摘來不解盤中走¶
撒去還隨波上揚陳有宫人知就賞燕從使客得招凉¶
問珠㡬許今何在山色幽幽澗水長¶
　　杪秋登龍門望河樓　　　　　　趙用光¶
風雷盤薄撼崔嵬湧出東南百尺臺岸束驚濤當檻落¶
翬飛髙閣倚天開浮雲蕭索中原盡秋色蒼茫萬里來¶
<pb:KR2k0049_WYG_224-100a>¶
欲向清尊問千古夕陽西下斷鴻哀¶
　　龍岩夜月　　　　　　　　　　張　璞¶
龍岩寺裡鎖樓臺寺外懸崖草閣開正對東南山一豁¶
纔臨薄暮月先來琉璃寳色揺金界薝蔔香花印玉苔¶
莫借支公牀子卧松風露溢月光杯¶
　　恢復府谷(并序/)　　　　　　　　宋統殷¶
　保徳府谷一河相望雖分疆域而安危共之屬以逆¶
　氓負固乆稽天誅余竣役平汾直抵保徳數月不下¶
<pb:KR2k0049_WYG_224-100b>¶
　之賊八日而復漫書之以記嵗月時庚午仲秋二十¶
　六日也¶
長河怒浪拍天開何事旌旄拂地來野色迷漫横水陸¶
王師震迅失風雷無端羯鼓中宵盡有脚陽春絶域回¶
秦晉封疆縁底事可能無意出羣才¶
萬里闗河指顧間凭欄一望戍樓殘風迴鴈影秦山曉¶
霜冷旄頭晉月寒何事標銅銘廣莫要須完璧報長安¶
憂天百轉孤臣慮未許他人袖手㸔¶
<pb:KR2k0049_WYG_224-101a>¶
　　謁張睢陽廟　　　　　　　　　王　鏳¶
並摧逆虜滌函區郭李全師公一隅六矢將軍寜計面¶
千金愛妾自捐軀荒宫雀䑕兵威在遺貎鬚髯史傳符¶
自笑經生老無意只思架上試抽書¶
　　宿鋤溝鎮和石橋韻　　　　　　王素屏¶
白髪年來種種生㡬回對鏡使人驚故鄉北望三千里¶
官路西行數十程廿載離家縁薄宦半生悮我是虚名¶
夜深孤館渾無寐獨伴寒燈待月横¶
<pb:KR2k0049_WYG_224-101b>¶
　　詠署中白牡丹　　　　　　　　袁繼咸¶
誰向風塵澹世情孤標肎與鬬輕盈翠妝不入姚家夢¶
玉板知非楊氏名風雨無聲憐素質乾坤有意老幽盟¶
倚欄莫謂花迎笑皓月寒潭共此清¶
　　送僧逰五臺　　　　　　　　　洪　恩¶
徧参南北了無從瓢笠經行萬壑松螺髻雪中旋五頂¶
鷲頭雲外宿諸峰平鋪世界光懸鏡倒射闗門日下舂¶
草樹總能前後偈漫尋童子不知蹤¶
<pb:KR2k0049_WYG_224-102a>¶
國朝¶
　　龍巖㑹　　　　　　　　　　　朱之俊¶
俗縁未脱也難攀甚幸芒鞋度此間漫問僧閒何所事¶
為言雲嬾亦須刪摘來野蕨剛支客步到神梯始盡山¶
搔首層岩真是快不禁長嘯發林彎¶
　　送兵部董侍郎漢儒總督宣大二首¶
　　　　　　　　　　　　　　　　失　名¶
幽并兩道建牙中列帳蕭然靜朔風干隊市場來種馬¶
<pb:KR2k0049_WYG_224-102b>¶
百年御幄護槐龍軍前揮扇油幢碧閣裏傳籖畫燭紅¶
挿漢一山屏障外更煩前箸筞遼東¶
素囊㳺牧近雲中挾賞連兵勢漸雄併鎮規圖傳往牒¶
擺邊殘卒卧雕弓中朝但出金繒計虜婦頻仍玉册封¶
屈指中興功第一雅詩吾欲嗣車攻¶
　　送楊猶龍學士按察山西　　　　失　名¶
碧山學士起嚴裝新把牙旌下太行玉麈開尊從將吏¶
銀毫判牒喜文章三闗日落凝笳吹千騎風流出射堂¶
<pb:KR2k0049_WYG_224-103a>¶
憶賜錦袍天上暖西逰早拂鴈門霜¶
一天凉影散鳴珂落木平沙鴈度河北地詩名三輔少¶
西風客思五原多紫貂被酒雲中火鐵笛迎秋塞上歌¶
回首禁城從獵處千山殘雪滿滹沱¶
　　送當湖馬覲揚備兵岢嵐¶
絶塞驅車出定羌洗兵空磧散牛羊黄河盡處無征戰¶
紫燕飛時敢望鄉獨客登臨傷廢壘前人心力困危疆¶
君恩不遣邊臣苦髙卧荒城對夕陽¶
<pb:KR2k0049_WYG_224-103b>¶
　　送王孝源備兵山西¶
秋盡黄河氣欲收千山雪色照并州鵰盤落木蒼崕壯¶
馬蹴層冰斷澗流父老壺闗迎節使將軍廣武恥封侯¶
雍容賔佐資談笑吹笛城南月夜樓¶
　　石壁　　　　　　　　　　　　馬世俊¶
水作瑶琴石作絃琳宫仄在曲嵓邊四隅髙厂遮長日¶
一凹晴雲納小天雕像兒童原是佛聞音鳩鴿忽成仙¶
適當春夏詩書候問字西河就隐泉¶
<pb:KR2k0049_WYG_224-104a>¶
　　月波湖¶
交城城内小西湖装就風流作畫圖寺界比於三竺静¶
波光涵得兩峰孤紅樓忩裏調鸚鵡白紵簫中響鷓鴣¶
父老兒童隨岸賞歡傳此景自來無¶
　　過保徳¶
大梁分野次旄頭嵗暮縁邊矍鑠㳺杖履縱横三戰國¶
悲歌震動五諸侯元龜倒吸龍門峽赤豹横眠鹿徑溝¶
長笑因人成事者劉琨徒自老并州¶
<pb:KR2k0049_WYG_224-104b>¶
澹林楓樹已蕭條穴處山農帶雪樵城坐寳蓮鍾地脉¶
河從神木駕天橋冰魚味勝鱘鰉膾石燕紋如翡翠綃¶
深謝居停勤念客綿封霜菓餽僧寮¶
　　釣臺懐舊　　　　　　　　　　白君琳¶
開山峭壁半崩隳下有當年九曲池西閣歌殘天籟響¶
南樓舞罷夜蟾輝青娥嚬戲知今日黄鶴飛鳴憶昔時¶
最是閒愁無處詰傷心偏説峴山碑¶
　　送李谷愚之任廣靈　　　　　　施閏章¶
<pb:KR2k0049_WYG_224-105a>¶
素交眼底獨推君古道文章迥不羣家傍清江心共許¶
人當燕市手重分馬蹄曉踏白登雪雉堞晴㸔紫塞雲¶
聞近襄陵多美酒不妨賔主共論文¶
　　甲申贈彪西范君　　　　　　　熊賜履¶
時廵清蹕古河東存問兼榮心隐翁窈窈山林深雨露¶
翩翩雲鶴近蒼穹雲箋新洒光同日¶
聖藻高懸氣若虹從此烟霞留盛事瞻依抃舞百寮中¶
　　題文中子讀書處　　　　　　　吳　琠¶
<pb:KR2k0049_WYG_224-105b>¶
廢洞依稀石麓隂山靈招我一來尋泥横殘篆碑猶在¶
門掩蒼崕鳥亂吟獻筞縁知非釣主退耕何事已違心¶
浮沉千載誰能識房魏區區尚古今¶
　　禹鴻臚畫樊川歸樵圖　　　　　陳廷敬¶
巷栁園花又一廵二毛加白尚青春平生但可供描盡¶
面目于今是假真蔡澤輕肥原有相揚雄容貎不踰人¶
束薪已辦腰鐮具寫入樊川小様新¶
　　珏山¶
<pb:KR2k0049_WYG_224-106a>¶
　鐵鎖鈎梯細磴分半空時有鳯簫聞雙峰來送三清月¶
　萬壑全收太岳雲挿漢桂榆垂欲下摩霄龍鶴動成羣¶
　人間何限卑棲意待剪香茅嶺上耘¶
　　　送少師衛公還曲沃二首¶
　一卧雲霄殿閣空遂初容易别鵷鴻¶
兩朝清論氷心後四海蒼生病疏中絳灌調和惟相國廟¶
　堂鎮静賴元功玉堂制草西清直幾處孤蹤歎轉蓬¶
　黄扉十載握絲綸　勅斷來章請急頻詔禄還同三省¶
<pb:KR2k0049_WYG_224-106b>¶
　厚賜金特為二疏貧舎人圖史歸裝舊驛路雲山入夢新¶
先帝老臣今澤渥祝公眠食慰斯民¶
　　　登塔　　　　　　　　　　　　曹　溶¶
　域内浮圖盡得名崢嶸獨此運斤成蜃樓不敵飛輪巧¶
　鷲嶺偏移畫棟輕晝寂爐香歸藻井春晴花雨下金莖¶
　徘徊悟得無生理身在烟霄象外行¶
　　　上元後五日木塔寺重逰¶
　臨邊淨域喜重登春氣熏人健短藤妙諦本難求色相¶
<pb:KR2k0049_WYG_224-107a>¶
禪宫何以託崚嶒倒啣鐵鳯風中鐸徧放金鰲午夜燈¶
曽在恒峰舒醉眼秋毫百里見觚稜¶
　　寄懐左翼宸先生　　　　　　　魏象樞¶
古貎古心接太初先生乆與世情疏霜寒北岳人無夢¶
雪滿金城飯有蔬絶代行蔵三徑菊百年貧病一牀書¶
吾鄉咫尺髙山在欲見無由托鯉魚¶
　　甲申闖冦陷兩鎮宣鎮朱撫軍雲鎮衛撫軍朱兵¶
　　　憲死之¶
<pb:KR2k0049_WYG_224-107b>¶
髙懸節鉞鎖重闉就義從容報國身闗塞千金收死士¶
京華一臂失儒臣正當首䑕行蛇日不愧攀龍附鳯人¶
三老忠魂稱鼎足好將生氣護楓宸¶
　　甲申闖冦陷宣雲李生若蔡姚生時中死之¶
二城三烈乆相傳更有書生義並聞泮上衣冠懸日月¶
樓頭婦子矗黄雲巖疆謾託専征將大事空餘報國文¶
十夕鼎湖龍已去不堪揮涙向山君¶
　　哭于北溟總制¶
<pb:KR2k0049_WYG_224-108a>¶
簡命深叨宵旰知臣心精白總無私清風亮節高千古¶
吏治民生濟一時寢食難忘垂注重死生未報¶
賜金慈巖疆頼有斯人在何事驚傳箕尾騎¶
生與同庚性不殊居然三晉兩迂儒憐君盤錯身應瘁¶
顧我膏肓病未蘇南望江河誰復挽北瞻雲日總難呼¶
當年薦草曾聞否歴盡平生一語無¶
　　甲申闖賊陷寜武闗周總兵戰死¶
大呼髙帝出城闉三百年來此一身帳下投醪多戰士¶
<pb:KR2k0049_WYG_224-108b>¶
軍前㧞幟是孤臣裹尸不媿真男子擐甲曾聞有婦人¶
若使將軍猶未死彗芒那敢近中宸¶
　　過小闗嶺同雲門衝風而行次南疃見贈韻¶
四月披裘度小闗緋桃處䖏亂烟鬟無言說夢心難稳¶
有客同歸意自閒一部山河隨我過十年風雨共君刪¶
平生竊望山能學不信山中更有山¶
　　送儲廣期明府¶
重來獻賦謁京畿仙令雙鳬願已違大雅文章真落落¶
<pb:KR2k0049_WYG_224-109a>¶
古人模範自依依人從玉署摛文藻君合銅章讓布衣¶
聖主憐才多異格種花滿縣載花歸¶
　　挽畢方伯亮四同年¶
負耒躬耕百畝寛此身生死在雲巒誰從海内知班馬¶
我向山中識范韓萬巻遺書皆手澤千秋佳話一清官¶
重來京國傷遲暮不是中朝薦士難¶
　　麟頌¶
陽回斗北一麟孳牛尾麕身更不疑紫塞籠烟徴瑞氣¶
<pb:KR2k0049_WYG_224-109b>¶
龍沙度雪接昌期風和雨潤逢年後子孝臣忠報國時¶
自是太和仁徳感輶軒好載史中詩¶
驚聞神物産山田隂雨牛鳴豈偶然斗室霞光村牧恠¶
空梁月照野人憐香含七竅端端異甲裂千紋片片堅¶
倘得靈胎圖上苑素屏應注使君賢¶
　　麟頌　　　　　　　　　　　　　李旭升¶
太平時節事多幽掩巻河圖彷彿求口吐丹書身是甲軀¶
非白鹿背皆疇農房止見飛虹降上苑還宜畫影逰有道吾¶
<pb:KR2k0049_WYG_224-110a>¶
君文徳盛萬方從此荷天休¶
　　梗陽官舎　　　　　　　　　　儲方慶¶
傳舎周圍都是水人家零落竟如山祇縁地僻堪容懶¶
誰道官貧却愛閒燕雀競喧堂寂寂芝蘭空覔草班班¶
何時得遂歸來志三徑荒蕪獨往還¶
　　九月清泉寺登髙¶
黄葉黄花簇馬蹄平泉一路歴髙低毎逢令節容官假¶
行到空門認客題郭外寒雲天漠漠望中秋氣草萋萋¶
<pb:KR2k0049_WYG_224-110b>¶
茱茰解厄應長佩滿目蕭條日又西¶
　　中隐環青¶
一年㡬度到山中四面青山一梵官夾寺飛泉歸絶壑¶
入雲髙嶺駕長虹登臨有路開樵徑晤對無心屬畫工¶
多少烟嵐堪領畧吾將大隐與誰同¶
　　平泉流碧¶
不老池邊且濯纓可能洗耳便埋名千章灌木稀人跡¶
百道流泉和鳥鳴此地自宜耽寂寞使君何意厭逢迎¶
<pb:KR2k0049_WYG_224-111a>¶
琴髙一去無消息有約來騎海上鯨¶
　　夢餐優曇花作　　　　　　　　于成龍¶
　余讀書山寺時夢餐優鉢羅花即吟一句云仙人賜我¶
　鉢羅花醒語純天和尚檢蔵乃知鉢羅花即優曇花¶
　也因賦以志¶
優曇曽記夢中餐山寺日髙栢水寒雲繞佛龕常五色¶
香飄精舎比芝蘭生平不識金銀氣偶爾輕抛麋鹿灘¶
四十年來魔障盡好教拂袖紫霞端¶
<pb:KR2k0049_WYG_224-111b>¶
　　米山定林寺　　　　　　　　　畢振姬¶
黏天峰側野橋灣米子開州直寺間白鹿去來小朗洞¶
青羊今古大粮闗詩禪四壁香留座宦學三年御見山¶
回首懸崖清入夢石淙花雨水潺潺¶
　　秋日集普門寺有感　　　　　　秦世英¶
惱殺寒蛩碎客心短笻曲徑訪雲林十千酤酒消坏塊¶
一夕雄談破古今世事到頭誰定局天涯何處不知音¶
諸君漫唱闗中曲座上青衫涙已涔¶
<pb:KR2k0049_WYG_224-112a>¶
　　太原觀獵　　　　　　　　　　王　綬¶
雲屯千騎晉陽東圍合川原鼓角雄金距黄眸翻落日¶
青曹白望逐長風窟深狡兎遺三矢人立封狐跨五驄¶
向夕歸途鐃曲發書生羸馬障飛蓬¶
　　劉思齋㳺麓臺山以記見示并録壁間張中宿先¶
　　　生詩歩原韻即呈太乙思齋¶
麓臺青峭白雲頭杖筞髙閒羡此㳺石起叠峰何䖏是¶
嬰常名澗客初留欣㸔萬壑千岩記幾上城南縣北樓¶
<pb:KR2k0049_WYG_224-112b>¶
失却龎公存守黒壁間題句細凝眸¶
　　過百榖山偶題　　　　　　　　失　名¶
草逕通幽曲遶村路從石上躡雲根太行來脈中天近¶
炎帝神功萬世尊深谷風生松有韻巉巖雨過蘚添痕¶
更㸔千丈山頭栢長共青青古廟存¶
　　登天臺山樓作¶
旅况蕭條落照間浮雲南望是鄉闗諸峰竒樹金銀合¶
二水平沙鷗鷺灣瓦廟樓中騷客卧石門煙裏野僧還¶
<pb:KR2k0049_WYG_224-113a>¶
何時得遂巖嵁約白首青山處處閒¶
　　澤州使院古松　　　　　　　　王士禄¶
三株並是青牛質尤愛敧松亞復盤入夜龍形殊益恠¶
隔牕濤響不疑乾人如僧憇心堪寂舞作胡旋勢未安¶
韋偃畢宏那貎得祇須拭目百迴㸔¶
　　王北野邀逰石壁山¶
亂山層裏象王家乗興幽尋路未賖叠磵窅疑連洞壑¶
危峰蒼不借烟霞靈禽聽法聞成果静女題碑擬散花¶
<pb:KR2k0049_WYG_224-113b>¶
斜日横襟最髙頂并汾秋色浩無涯¶
　　交山平冦　　　　　　　　　　趙吉士¶
古岸摩碑畫土疆書生擁盾事戎行葫蘆川指新屯寨¶
乳子河憐舊戰場軍吏論功無刃血村翁破涕進壺漿¶
由來不殺稱神武此後何人更陸梁¶
　　小站營荷花　　　　　　　　　殷　嶧¶
秋期妄意藕如船村種荷花代種田緑酒不分沙水際¶
風香爭度午薫前輕粘白雪雙飛鷺逺接眀霞一色天¶
<pb:KR2k0049_WYG_224-114a>¶
無限故鄉蘋蓼夢今宵身帶五湖烟¶
　　祁縣有懐温飛卿¶
金莖一册傍紗籠照字燈花異様紅名滿苦遭當路忌¶
卑官長以浪㳺終憐才㡬見如饑渴觸諱真宜致阨窮¶
不讀南華非害事肯隨文士校雕蟲¶
　　唐叔虞祠¶
溪毛眀水薦芳馨上溯周秦世㡬經多事空勞桐葉辨¶
百番爭搨晉祠銘愔愔白晝苔龕冷窅窅虚堂石氣青¶
<pb:KR2k0049_WYG_224-114b>¶
蹩躠黄冠司洒埽春秋間一啟門扄¶
　　過李衛公祠題壁　　　　　　　吳　挺¶
曾向虬髯傳裏尋只今遺跡感知音書生亦有封侯骨¶
幕府應無得士心肯負蛾眉雙眼俊輸他頭血一囊深¶
稗官寫盡英雄意憑弔荒村涙滿襟¶
今古茫茫共落暉側身天地與誰依知人只合由巾幗¶
烈士何妨蹔布衣風月窮途甚矣憊河山故態是耶非¶
香魂俠骨應憐我髀肉虚増猶不歸¶
<pb:KR2k0049_WYG_224-115a>¶
　　再過小水鎮題壁¶
火雲堆裏太原逰又逐西風向水頭下馬重尋山寺碣¶
開囊獨上酒家樓塵沙徧洒英雄涙草木先知天地秋¶
可惜兩番擕劍過更無人與説恩讐¶
　　仙堂寺　　　　　　　　　　　趙三麟¶
踏徧秋山憇上方紫瓊未許索枯腸靈巖如葯能毉俗¶
開士何縁恕醉狂洞夾雲腥龍欲雨風回花氣麝含香¶
懐中五岳傷遲暮婚嫁徒勞着眼忙¶
<pb:KR2k0049_WYG_224-115b>¶
　　靈峰皓月　　　　　　　　　　髙　引¶
溶溶月色上寒松寂寂溪山掛鏡容玉宇塵空清夜冷¶
冰輪碾破碧雲封賦中赤壁髙還小畫裏藍田淡又濃¶
恍有飛仙乗白鶴風飄孤影度天峰¶
　　登王官谷秋望　　　　　　　　介孝璹¶
祠外髙樓日影斜秋鴻飛盡見天涯王官亦是論兵地¶
父老誰傳賣酒家萬嶂烟霜全晉樹千年風雨晚唐花¶
黄河只在諸峰下烽火難尋海上槎¶
<pb:KR2k0049_WYG_224-116a>¶
　　自虞鄉行至東亭谷　　　　　　陳奕禧¶
微霜已散日初圓林外清流渉澗泉白郭炊烟寒幕地¶
紅山柿葉逺燒天村中索醉傾椰椀馬上哦詩敲竹鞭¶
潦倒閒情儘如許未妨行色抵髙眠¶
　　卦山題壁¶
盧川城北招提境棟宇千年自李唐九㑹寳幢眀夙果¶
萬株巖柏擁秋香客從逰賞清吟得我欲翻經俗慮長¶
花雨亂飄歸路濕名山迴首記翺翔¶
<pb:KR2k0049_WYG_224-116b>¶
　　南歸自交城行至太行道中即目書寄從弟崐霞¶
　　　　　　　　　　　　　　　　洪嘉植¶
孤雲十日太行連行過交城澤潞邊蔵雨溪聲舂水碓¶
焚菑山脊種梯田楊花吹麥經冬雪蠶女條桑嚲曉烟¶
風土民生衣食在封書為報長官賢¶
　　清虚仙跡　　　　　　　　　　陸豹雯¶
　太平興國觀邑勝區也舊有㑹道俗集後院清虚閣¶
　下一耆登閣突有道人年四十許唐巾布袍趺而坐¶
<pb:KR2k0049_WYG_224-117a>¶
　近中西檐柱清風洒然盖平生未睹也急趨下呼衆¶
　登視至則寂然無矣坐處柱間遺五字似云一心二¶
　人仁粉土書衆以刀刮之復現耆謂觀貎似類世所¶
　畫純陽子嗚呼吕蒲人靈異多著今又降陶邪好事¶
　者為吕像扵上乃復以青飾其字惜哉耆端謹質朴¶
　似非妄言者然字跡故在絶亦不類人為時辛未八¶
　月二十五日未時也予後數年至陶黄冠李本植引¶
　予登閣觀書言之鑿鑿而耆亦尚在綴以詩為増新¶
<pb:KR2k0049_WYG_224-117b>¶
　景之一¶
参天古柏欝千章閣敞仙來菊正黄無漏有情驚小别¶
乗風骖月故還鄉竒文詰屈烟霞老古貎蕭疎海岳凉¶
欲駐朱顔從羽化蓬山長日近扶桑¶
　　長子使院兩卧石得讀東郡謝四溟山人與北地¶
　　　周際巖學使山樓唱和詩兩公皆眀季人四溟¶
　　　為余同州喜而有作歩謝原韻　汪　灝¶
星軺六月駐斜曛使館聨吟思不羣同里懐人成隔代¶
<pb:KR2k0049_WYG_224-118a>¶
他鄉拜石似逢君髙樓帝子慿誰弔大手文章許共分¶
坐對忘眠頻命酒月來相賞不遮雲¶
　　寳峰石鏡　　　　　　　　　　梁　廸¶
　寳峰寺碑其光可鑑故有碑影之題余為更曰石鏡¶
古寺荒餘有剰碑真成石鏡少磷緇光眀豈必吳江鑄¶
瑩徹疑從蜀國移粉黛爭來矜艷麗丈夫猶得見鬚眉¶
若令忠佞呈膽肝詎異秦臺朗照時¶
　　秋凉(蟲名形如蟬差大/聲亦如蟬差促)　　　　　賈鳴璽¶
<pb:KR2k0049_WYG_224-118b>¶
秋凉斷續接蟬吟早送西風到客心善瘧乾坤多冷暖¶
跳丸日月㡬升沉貪魚即解彈雷劍别鶴還聽響玉琴¶
那似長空聲歴歴斜陽半院韻疎林¶
　　送張劭之平遥　　　　　　　　朱彛尊¶
彼汾沮洳吾舊逰送爾匹馬逾徐溝人行芳草碧扵水¶
日出杏花紅滿樓榼中酒味苦桑落簾外鳥聲黄栗留¶
客居適意逺亦得揺筆賦詩何所求¶
　　送馬遵祖宰平陸¶
<pb:KR2k0049_WYG_224-119a>¶
著書獨有五亭好作吏無如三晉閒醉裏襄陵官甕酒¶
到來底柱郭門山耕餘讓畔田千頃吟對浮查水一灣¶
白鴈年年度汾曲相思烟月㡬彎環¶
　　滹沱河¶
滹沱河上流澌急騎馬春冰滑可憐百尺浮橋空斷板¶
孤城哀角動荒烟愁顔送老飢寒日絶塞因人雨雪邊¶
轉憶江鄉多樂事花濃齊放五湖船¶
　　送曹侍郎備兵大同二首¶
<pb:KR2k0049_WYG_224-119b>¶
司農論議朝端重副相聲名輦下聞豈意尚煩西顧筞¶
翻教蹔領朔方軍河邊逺道人千里天外鄉書鴈㡬羣¶
到日闗城春色早李陵臺畔栁紛紛¶
闗榆蕭瑟二庭空堠火平安九塞通往日連師驚朔漠¶
只今市馬互西東黄河天上三城戍畫角霜前萬里風¶
知有馮唐論將帥不令魏尚乆雲中¶
　　雲中至日¶
去嵗山川縉雲嶺今年雨雪白登臺可憐日至長為客¶
<pb:KR2k0049_WYG_224-120a>¶
何意天涯數舉杯城晚角聲通雁塞闗寒馬色上龍堆¶
故園望斷江村裏愁說梅花細細開¶
　　王官瀑布　　　　　　　　　　王恭先¶
王官峰頂水潺潺直下奔流杳靄間千尺恍疑飛白練¶
一條真是界青山溜穿潭底蛟龍舞波漾磯頭鷗鷺閒¶
不用臨流解纓弁早將眀鏡悔塵顔¶
　　涑水横橋¶
三月桃花涑水平緑楊堤外一橋横玉欄書鎖黿鼉睡¶
<pb:KR2k0049_WYG_224-120b>¶
金鏡夜開蟾兎眀不見車書通萬里也㸔來往老浮生¶
如今莫問題詩手石柱年來半已傾¶
　　京旋復入固闗　　　　　　　　上官鉉¶
纔出青山入帝城青山又送野人行千年有路青山在¶
一事無成白髪生谷口浮雲惟自適枝頭好鳥向誰鳴¶
嵩陽多少閒田地剰得農夫㡬箇耕¶
　　馮家磧儧運野望　　　　　　　甘國基¶
飛濤作雪洒晴天旅客含愁望𣺌然谷口落霞披鳥背¶
<pb:KR2k0049_WYG_224-121a>¶
村墟髙樹出山巔上灘逺䌫人如薺激岸狂瀾葉似船¶
寄命篙師今日信一回惆悵一堪憐¶
　　安國寺牡丹　　　　　　　　　張象蒲¶
姚魏當年富貴春無端浄土試粧新祇縁髙士尋閒客¶
便向山僧借美人豈謂風來方綽約却憑雨過更精神¶
江州恰似如澠酒儘可花間醉錦茵¶
　　孔壁穿輪　　　　　　　　　　梅　鋗¶
峭壁穿輪啟太虚由來塵坱自驅除不因人巧輸班斧¶
<pb:KR2k0049_WYG_224-121b>¶
豈為途窮泣阮車斜映岩花春對鏡平分林月夜窺書¶
風山此日占鴻漸三復歸蔵悟古初(孔壁又/名風山)¶
　　送觀公㳺五臺　　　　　　　　何　燦¶
清凉飛錫陟嵯峨六月寒生積雪多絶頂千盤通碧落¶
中原一綫走黄河野猿聽法呈珍果山鬼聞經帶女蘿¶
好問浮屠安舎利白毫光放燭岩阿¶
　　白燕(康熙十八年臺城南門産雙白燕出巢往來/城樓數日飛去不知所向時有羅清婦沈氏)¶
　　　(死節之美邑令陳公為沈氏設醮夢沈夫婦衣/白衣謝堦下人以為白燕即羅清夫婦所化云)¶
<pb:KR2k0049_WYG_224-122a>¶
　　　　　　　　　　　　　　　　閻　襄¶
迎社紅衿爾共憐一塵不染自翩翩羞教墜影凌霜鬂¶
欲擬題詩借粉箋栁絮春風驚曉夢梨花眀月註前縁¶
雲晴碧落雙飛去不住人間書檻邊¶
　　猗氏往蒲州道中有感　　　　　王士禎¶
令狐城畔雨霏霏遥指中條積翠稀西接新秦三輔迥¶
東鄰故絳兩山圍空聞魏國山河美乆識唐家節度非¶
愁絶無心更懐古清秋風景亦沾衣¶
<pb:KR2k0049_WYG_224-122b>¶
　　河中感懐寄諸兄¶
何䖏依依動客愁蒲津雲物迥髙秋河聲近挾中條雨¶
闗勢遥分太華旒人代茫茫雙去鳥夕陽𣺌𣺌獨歸舟¶
京華故國俱千里心折西風鸛雀樓¶
　　汾河懐古　　　　　　　　　　劉允升¶
頹波蕩蕩草芊芊廵幸曽聞元鼎年哀樂情多非少壯¶
帝王願極又神仙中流簫鼓樓船震夾岸旌旗日月懸¶
留得秋風辭一首斷碑苔蝕卧蒼烟¶
<pb:KR2k0049_WYG_224-123a>¶
　　五姓漁舟　　　　　　　　　　李世徳¶
直是真能耐碧波來如輕燕去如梭夢中子夜吳儂逺¶
煙外前溪越女多泛宅浮家侵荻蓼斜風細雨老綸蓑¶
爭須膾具臨淵日誰向中流認志和¶
　　逰禪巖　　　　　　　　　　　張修已¶
逃禪應是愛林深趺坐何嫌抱膝唫山聳危岩渾妙相¶
鳥啼空谷即圓音偶離火宅陶幽興㡬向清池照素心¶
世事浮雲安足憶好從恵逺遯廬岑¶
<pb:KR2k0049_WYG_224-123b>¶
　　秋日逰冠山狀元石夫子洞　　　苗　蕃¶
石冠冠山玉露秋蒼林如醉勝瀛洲鍾王逸筆難拘格¶
董賈雄文未逐流鴈陣㡬行斜奕譜龍團七碗沁詩喉¶
誰龕尼父西天上選佛塲中隐狀頭¶
　　瀑布蘭若¶
静寄深山九月餘晨鐘清梵一僧居未遑象簡披雲簡¶
且謝金魚聽木魚流水聲中烟閣曉層雲影外石牕虚¶
波羅誦罷當齋熟多少空忙愧不如¶
<pb:KR2k0049_WYG_224-124a>¶
　　白岩寺佛前牡丹(并序/)　　　　　謝　邁¶
　眀瀋藩愛此花移植府中砌以文石圍以朱欄數載¶
　僧夢一官紫袍黄盖行至寺中牡丹舊所忽不見僧¶
　晨起呼衆述所夢視其地新芽出土寸許而藩府所¶
　奪者已槁矣至今花開時邑人載酒賞極盛¶
名種何年到上方問僧摩碣總相忘生來富貴虚藩蘂¶
夢入清凉傍佛香九月霜摧容未老三春花發酒偏狂¶
逰人莫作尋常㸔多謝山靈仔細蔵¶
<pb:KR2k0049_WYG_224-124b>¶
　　鵞峪白衣庵槐前夜合枯而復華詩¶
　　　　　　　　　　　　　　　　白孕彩¶
佛堂雙槐有輝光楚楚衣裳十二章休說心花迷覺夢¶
須知貝葉判隂陽魚窺霞帔浮深沼鳥逐煙鬟度短牆¶
况在十芊池畔植非因活水有醫方¶
　　三義祠¶
坐談到底誤神州仰止英雄第一流魏晉河山非復漢¶
闗張祠廟尚從劉當年共割三分鼎今日同升百尺樓¶
<pb:KR2k0049_WYG_224-125a>¶
志在中原雖未了後人碑版已千秋¶
　　麟頌(并序/)　　　　　　　　　　魏學誠¶
　盖聞天人之理呼吸相通休咎之徴桴鼓必應虞廷¶
　勅典遂來舞獸之祥周室恵和爰有鳴岐之慶¶
聖朝不矜瑞異益懋皇猷而神物上應昌時聿光史册¶
　嵗當乙丑乃上元甲子之眀年地介燕雲為西漢延¶
　陵之古郡九宫山近佳氣氤氲壺流水長清波瀠繞¶
聖天子軫憐邊土蠲租與賜賑頻加賢有司卧理琴堂¶
<pb:KR2k0049_WYG_224-125b>¶
　撫字較催科倍切扵是人逰化日物樂資生烟鎖千¶
　村陽月春回寒谷裏霞鋪五色石麟種降老農家龍¶
　馬擬丰姿背上疇文千裂機星垂氣象頂間天字平¶
　分甲鱗鱗而趾振振定爾身全五徳色蒼蒼而角隐¶
　隐果然瑞首四靈當秀育牛胎已有就日瞻雲之異¶
　若體同龍見重觀在郊逰苑之竒此真千古之休徴¶
　寜止一時之盛事聞者見者莫不額手而祝太平歌¶
　之咏之願藉短篇以誌美蹟倘荷輶軒下採附玉書¶
<pb:KR2k0049_WYG_224-126a>¶
　金簡以爭輝即隨野史流傳亦白雪陽春之髙調云¶
　爾¶
萬國車書正永清九霄雨露散邊城頓教寒谷生春¶
色遂有深仁暢物情赤紱果從何日繫青編應待此時¶
成堯階逰歴今郊見獨向人間占美名¶
　　道經廣昌訪杜讓水眀府不值留寄署中¶
地接花時百里餘春雲閒引故人車每臨白水知官况¶
親㨂烏絲丐法書杜母聲名良不愧少陵詩巻近何如¶
<pb:KR2k0049_WYG_224-126b>¶
遥憐一片飛狐月獨照蕭蕭旅夢虚¶
　　崇善寺　　　　　　　　　　　裴希度¶
迦和輕動草離離解帶留連共阿誰豈有金龍能變日¶
應無鐵鳯得鳴時沙門佛化成先覺火宅燒人自不知¶
梵放寂寥松樹下停車閒㸔舊朝碑¶
　　韓王寺　　　　　　　　　　　畢　澍¶
龍吟石鼎大年長坐卧碑隂病亦香麋鹿野心詩畢曜¶
麒麟髙步寺韓王苔衣洗鉢山頭雨草甲横戈日脚陽¶
<pb:KR2k0049_WYG_224-127a>¶
水盡南天四百院問師何處負繩牀¶
　　三磴雲峰　　　　　　　　　　萬　樹¶
西南尤美是林巒謝屐初過得大觀漸入雲霞人不見¶
已無冰雪晝長寒方從狼尾三盤上更列龍腰九曲㸔¶
此地由來有真宅青泥應可當晨餐¶
　　塞上一種似鴈非鴈偕鴈往來本草云慈老或言¶
　　　見扵升菴集然字書不遽考箸爪修喙翎毛風¶
　　　來颯颯殊為可觀鄰人雷氏買以伺夜㧞邊翮¶
<pb:KR2k0049_WYG_224-127b>¶
　　　而羈之每露下風迴之候啼呌淒哀楚我心曲¶
　　　輙語以道林故事俗人笑而不答嗚呼良可悲¶
　　　也張曲江曰今我逰溟溟弋者何所慕斯言愈¶
　　　足佩矣漫賦一弔¶
　　　　　　　　　　　　　　　　徐化溥¶
夢破家山繞舊蘿哀鳴切切呌雲阿蘇卿去國還鄉晚¶
支遁開籠失路多九月霜繁身帶雪五更鐘斷涙成沱¶
可憐不解冥鴻意却恨人間密網羅¶
<pb:KR2k0049_WYG_224-128a>¶
世人矰繳慘如剟爾項何年可得白忍見寒姿隕九皋¶
為悲覊旅啼孤月霜中有足漫傳書湖上無梅詎報客¶
我欲相憐借羽翰那能一㸃葫蘆血¶
　　柏枝山(石内紋/如柏枝)　　　　　　　　馮國琛¶
爭道仙人種柏竒恍疑鬼斧乍雕時参天黛色翻新影¶
入地桐柯長異枝不見土開根帶古忽驚石破幹多姿¶
峰頭自昔餘名植掩映盤迴上下垂¶
　　龍山書懐　　　　　　　　　　徳　睿¶
<pb:KR2k0049_WYG_224-128b>¶
深秋林木間青黄嘹嚦南飛鴈影凉二十年餘離漢水¶
三千里外滯中陽樓頭玉笛他山月溪上蘆花野店霜¶
差喜此身猶未老一肩瓢笠返江鄉¶
　　五里莊壁上重書義棠橋詩　　　失　名¶
誰憐薄命滯天涯四望雲山不見家過鴈欲隨人共逺¶
悲風環掠袖重遮三更翠帳酥為酒八月邊城雪作花¶
極目涙垂江水濶願將心恨訴琵琶¶
　山西通志巻二百二十四¶
