# -*- mode: mandoku-view; -*-
#+TITLE: 山西通志
#+DATE: 2015-08-24 22:42:26.324458
#+PROPERTY: ID KR2k0049
#+PROPERTY: BASEEDITION WYG    
#+PROPERTY: JUAN 卷二百二十三
<pb:KR2k0049_WYG_223-1a>¶
欽定四庫全書¶
　山西通志巻二百二十三¶
　　藝文(四十/二)　(詩三/)¶
　五律¶
陳¶
　　并州羊腸坂　　　　　　　　　江　總¶
三春别帝鄉五月度羊腸本畏車輪折翻嗟馬骨傷驚¶
風起朔鴈落照盡胡桑闗山定何許徒御慘悲凉¶
<pb:KR2k0049_WYG_223-1b>¶
北齊¶
　　從周八齊夜度砥柱　　　　　　顔之推¶
俠客重艱辛夜出小平津馬色迷闗吏雞鳴起戍人露¶
鮮華劍彩月照寳刀新問我將何去北海就孫賓¶
　　奉和詠龍門桃花　　　　　　　蕭　慤¶
舊聞開露井今見植龍門樹少知非塞花髙異少源論¶
時應未發故欲影歸軒秖言經摘罷猶勝逐風翻¶
北周¶
<pb:KR2k0049_WYG_223-2a>¶
　　反命河朔始入武州　　　　　　庾　信¶
輕車初逐李定逺未隨班受詔祈連反申威疎勒還飛¶
蓬損腰帶秋鬂落容顔寄言舊相識知余生入闗¶
　　衛王贈桑落酒奉答¶
愁人坐狹邪喜得送流霞跂窓催酒熟停盃待菊花霜¶
風亂飄葉寒水細澄沙髙陽今日晚應有接䍦斜¶
　　就蒲州使君乞酒¶
蕭瑟風聲慘蒼茫雪貌愁鳥寒栖不定池凝聚未流蒲¶
<pb:KR2k0049_WYG_223-2b>¶
城桑葉落灞岸菊花秋願持河朔飲分勸東陵侯¶
　　蒲州刺史中山公許乞酒一車未送¶
細桞望蒲臺長河始一迴秋桑幾過落春蟻未曾開瑩¶
角非難馭槌輪稍可催只言千日飲舊逐中山來¶
　　送别裴儀同　　　　　　　　　王　褒¶
河橋望行旅長亭送故人沙飛似軍幕蓬巻若車輪邊¶
衣苦霜雪愁貌損風塵行路皆兄弟千里念相親¶
隋¶
<pb:KR2k0049_WYG_223-3a>¶
　　奉和幸太原輦上作應詔　　　　虞　茂¶
唐巡光帝則夏務穆宸儀珠旗揚翼鳳玉獸儼丹螭流¶
吹和春鳥交弄拂花枝(闕二/句)¶
　　從駕天池應詔　　　　　　　　薛道衡¶
上聖家寰宇威略振邊陲八維窮眺覽千里曳旌旗駕¶
黿臨碧海控驥踐瑶池曲浦騰烟霧深浪駭鯨螭¶
唐¶
　　題回鑾寺　　　　　　　　　　太　宗¶
<pb:KR2k0049_WYG_223-3b>¶
回鑾游福地極目玩芳晨寳刹遙承露天花近足春梵¶
鐘交二響法日轉雙輪寂爾真仙境超然離俗塵¶
　　詠興國寺佛殿前幡¶
拂霞疑電落騰虚狀寫虹屈伸煙霧裏低舉白雲中紛¶
披乍依逈掣曳或隨風念兹輕薄質無翅强搖空¶
　　九月九日贈崔使君善為　　　　王　績¶
野人迷節候端坐隔塵埃忽見黄花吐方知素節回映¶
岩千段發臨浦萬株開香氣徒盈把無人送酒來¶
<pb:KR2k0049_WYG_223-4a>¶
　　嵐州作　　　　　　　　　　　杜審言¶
北地春光晚邊城氣候寒往來花不發新舊雪仍殘水¶
作琴中聽山疑畫裏看自驚牽逺役艱險促征鞍¶
　　餞潞州陸長史再守汾州　　　　蘇　頲¶
河尹政成期為汾昔所推不榮三入地還美再臨時擁¶
傳雲初合聞鶯日正遲道旁多出餞别有吏民思¶
　　巡邊在河北作　　　　　　　　張　説¶
撫劒空餘勇彎弧遂無力老去事如何據鞍長歎息故¶
<pb:KR2k0049_WYG_223-4b>¶
交索將盡後進稀相識獨憐半死心尚有寒松直¶
　　送崔二長史日知赴潞州¶
東山懐臥理南省悵悲翁共見前途促何知後會同莫¶
輕一筵宴明日半成空况爾新離闕思歸迷夢中¶
　　送張道士歸山　　　　　　　　王　維¶
先生何處去王屋訪茅君别婦留丹訣驅雞入白雲人¶
間若剰住天上復離羣當作遼城鶴仙歌使爾聞¶
　　登平陸城樓¶
<pb:KR2k0049_WYG_223-5a>¶
井邑傅巖上客亭雲霧間髙城眺落日極浦映蒼山岸¶
火孤舟宿漁家夕鳥還寂寥天地暮心與廣川閒¶
　　故西河郡杜太守輓歌三首¶
天上去西征雲中護北平生擒白馬將連破黑鵰營忽¶
見芻靈苦徒聞竹使榮空流左氏傳誰繼卜商名¶
返葬金符守同歸石窌妻巻衣悲畫翟持翣待鳴雞容¶
衛都人慘山川駟馬嘶猶聞隴上客相對哭征西¶
塗芻去國門祕器出東園太守留金印夫人罷錦軒旌¶
<pb:KR2k0049_WYG_223-5b>¶
旗轉衰木簫鼓上寒原墳樹應西靡長思魏闕恩¶
　　送趙都督赴代州¶
天官動將星漢地桞條青萬里鳴刁斗三軍出井陘忘¶
身辭鳳闕報國取龍庭豈學書生輩窓間著一經¶
　　和金吾裴將軍使往河北宣慰因訪張氏昆季舊¶
　　　居兼寄趙侍郎趙卿拜陵未迴¶
飛軒不駐輪感激漢儒臣氣懾千夫勇恩傳萬里春古¶
原收野燎寒笛怨空鄰書此達良友五陵風雨頻¶
<pb:KR2k0049_WYG_223-6a>¶
　　題逺公經臺　　　　　　　　　祖　詠¶
蘭若無人到真僧出復稀苔侵行道席雲濕坐禪衣澗¶
鼠縁香案山蟬噪竹扉世間長不見寜止暫忘歸¶
　　送單于裴都䕶赴西河　　　　　崔　顥¶
征馬去翩翩城秋月正圓單于莫近塞都護欲臨邊漢¶
驛通煙火胡沙乏井泉功成須獻㨗未必去經年¶
　　潞府客亭寄崔鳯童　　　　　　王昌齡¶
蕭條郡城閉旅館空寒煙秋月對愁客山鐘揺暮天新¶
<pb:KR2k0049_WYG_223-6b>¶
知偶相訪斗酒情依然一宿阻長會清風徒滿川¶
　　駕幸河東¶
晉水千廬合汾橋萬國從開唐天業盛入沛聖恩濃下¶
輦迴三象題碑任六龍睿明懸日月千嵗此時逢¶
　　送裴二十一　　　　　　　　　劉長卿¶
多病長無事開筵暫送君正愁帆帶雨莫望水連雲客¶
思閒偏極川程逺更分不須論早晚惆悵又離羣¶
　　送薛承矩秩滿北遊¶
<pb:KR2k0049_WYG_223-7a>¶
匹馬向何處北遊殊未還寒雲帶飛雪日暮鴈門闗一¶
路傍汾水數州看晉山知君喜初服祇愛此身閒¶
　　送人之嵐州　　　　　　　　　李　白¶
塞虜乗秋下天兵出漢家將軍分虎竹戰士臥龍沙邊¶
月隨弓影胡霜拂劍花玉闗殊未入少婦莫長嗟¶
　　送汾城王主簿　　　　　　　　韋應物¶
少年初帶印汾上又經過芳草歸時徧情人故郡多禁¶
鐘春雨細宫樹野煙和相望東橋别微風起夕波¶
<pb:KR2k0049_WYG_223-7b>¶
　　送姚孫還河中¶
上國旅遊罷故園生事微風塵滿路起行人何處歸留¶
思芳樹飲昔别暮春暉幾日投闗郡河山對掩扉¶
　　送劉郎將歸河東　　　　　　　岑　參¶
借問虎賁將從軍凡幾年殺人寳刀缺走馬貂裘穿山¶
雨醒别酒闗雲迎渡船謝君賢主將豈忘輪臺邊¶
　　題永樂韋少府㕔壁¶
大河南郭外終日氣昬昬白鳥下公府青山當縣門故¶
<pb:KR2k0049_WYG_223-8a>¶
人是邑尉過客駐征軒不憚煙波闊思君一笑言¶
　　過宋員外之問舊莊　　　　　　杜　甫¶
宋公舊池館零落首陽阿枉道祗從入吟詩許更過淹¶
留問耆老寂莫向山河更識將軍樹悲風日暮多¶
　　巫山縣汾州唐使君十八弟宴别兼諸公擕酒樂¶
　　　相送率題小詩留於屋壁¶
臥病巴東乆今年强作歸故人猶逺謫兹日倍多違接¶
宴身兼杖聽歌淚滿衣諸公不相棄擁别惜光輝¶
<pb:KR2k0049_WYG_223-8b>¶
　　送大徳講時河東徐明府招　　　郎士元¶
逺近作人天王城指日邊宰君迎説法童子伴隨縁到¶
處花為雨行時杖出泉今宵松月下開閣想安禪¶
　　裴廸南門秋夜對月　　　　　　錢　起¶
夜來詩酒興月滿謝公樓影閉重門靜寒生獨樹秋鵲¶
驚隨葉散螢遠入烟流今夕遙天末清光幾處愁¶
　　與永樂諸公夜泛黄河　　　　　閻　防¶
烟深載酒入但覺暮川虚映水見山火鳴榔聞夜漁愛¶
<pb:KR2k0049_WYG_223-9a>¶
兹山水趣忽與人世疎無暇燃官燭中流有望舒¶
　　題童子寺　　　　　　　　　　耿　湋¶
半偈留何處全身棄此中雨餘沙塔壊月滿雪山空聳¶
刹臨回磴朱樓間碧叢朝朝日將暮長對晉陽宫¶
　　送絳州郭參軍¶
逺事諸侯出青山古晉城連行麴水閣獨入議中兵夜¶
雨新田濕春風曙角鳴人傳公府政記室有參卿¶
　　留别解縣韓明府¶
<pb:KR2k0049_WYG_223-9b>¶
閒人州縣厭賤士友朋譏朔雪逢初下秦闗獨暮歸寒¶
茅下原淺殘雪過風微一路何相慰唯君能政稀¶
　　東郊别業¶
東皋占薄田耕種過餘年護藥栽山刺澆蔬引竹泉晚¶
雷期稔嵗重霧報晴天若問幽人意思齊沮溺賢¶
　　登鸛雀樓¶
乆客心常醉髙樓日漸低黄河經海内華嶽鎮闗西去¶
逺千帆小來遲獨鳥迷終年不得意空覺負東溪¶
<pb:KR2k0049_WYG_223-10a>¶
　　送河中張胄曹往太原計會迴¶
北風長至遠四牡向幽并衰木新田路寒蕪故絳城遙¶
聽邊上信遠計朔南程料變當臨事遙知外國情¶
　　太原送許侍御出幕歸東都¶
昔隨劉越石今日獨歸時汾水風烟冷并州花木遲荒¶
庭增别夢野雨失行期莫向山陽過鄰人夜笛悲¶
　　送王端公之太原歸覲相公　　　戎　昱¶
柱史今何適西行詠陟岡也知人惜别終美鴈成行春¶
<pb:KR2k0049_WYG_223-10b>¶
雨桃花靜離尊竹葉香到時丞相閣應喜棣華芳¶
　　太原送穆質南遊　　　　　　　竇　庠¶
今朝天景清秋入晉陽城露葉離披處風蟬三數聲那¶
言苦行役值此遠徂征莫話心中事相看氣不平¶
　　别張賈　　　　　　　　　　　韋夏卿¶
束簡下髙閣買符驅短轅故人惜分袂結念醉芳罇切¶
切别思纒蕭蕭征騎煩臨歸無限意相視却忘言¶
　　送絳州郭參軍　　　　　　　　盧　綸¶
<pb:KR2k0049_WYG_223-11a>¶
炎天故絳路千里麥花香董澤雷聲發汾橋水氣凉府¶
趨隨宓賤野宴接王祥送客今何幸經宵醉玉堂¶
　　送郭判官赴振武¶
黄河九曲流繚繞古邊州鳴鴈飛初夜羌胡正晚秋淒¶
涼金管思迢遰玉人愁七葉推多慶須懐殺敵憂¶
　　送趙真長歸夏縣舊山依陽徵君讀書¶
臨杯忽泫然非是惡離筵塵陌望松雪我衰君少年幽¶
僧曝山果寒鹿守氷泉感物如有待况依回也賢¶
<pb:KR2k0049_WYG_223-11b>¶
　　奉陪侍中登白樓¶
髙樓倚玉梯朱檻與雲齊顧盼親霄漢談諧息皷&KR0911;洪¶
河斜更直野雨急仍低今日陪尊俎唯當醉似泥¶
　　九日奉陪侍中宴白樓¶
露白菊氛氲西樓盛襲文玉筵秋令節金鉞漢元勲説¶
劍風生座抽琴鶴遶雲謏儒無以荅願得備前軍¶
　　九日奉陪侍中宴後亭¶
玉壺傾菊酒一顧得淹留彩筆徵枚叟花筵舞莫愁管¶
<pb:KR2k0049_WYG_223-12a>¶
弦能駐景松桂不停秋為謝蓬蒿輩如何霜霰稠¶
　　九日奉陪令公登白樓同詠菊¶
瓊尊猶有菊可以獻留侯願比三花秀非同百卉秋金¶
英分蘂細玉露結房稠黄雀知恩在銜飛亦上樓¶
　　寄贈暢當山居¶
古村荒石路嵗晏獨言歸山雪厚三尺社榆麄十圍虬¶
龍寜守蟄鸞鶴豈矜飛君子固安分毋聽勞者譏¶
　　秋夜同暢當宿潭上西亭¶
<pb:KR2k0049_WYG_223-12b>¶
圓月出山頭七賢林下遊稍稍寒葉墜灎灎月波流鳬¶
鵠共思曉菰蒲相與秋明當此中别一為望汀洲¶
　　同薛存誠登棲巖寺¶
衰蹇步難前上山如上天塵泥來自晚猨鶴到何先萬¶
壑應孤磬百花通一泉蒼蒼此明月下界正沈眠¶
　　遊棲巖寺　　　　　　　　　　李　益¶
晚上曇延洞通宵興莫窮髙明千嶂月清爽一巖風坐¶
乆衣衫潤吟餘物象空舉頭星可摘疑在廣寒宫¶
<pb:KR2k0049_WYG_223-13a>¶
　　送柳判官赴振武¶
邊庭漢儀重旌甲似雲中虜地山川壯單于皷角雄闗¶
寒塞榆落月白胡天風君逐嫖姚將麒麟有戰功¶
　　將之澤潞留别王郎中　　　　　李　端¶
弱年知己少前路主人稀貧病期相惜艱難又憶歸事¶
成應未卜身賤又無機幸到龍門下須因羽翼飛¶
　　送張少府赴夏縣¶
雖為州縣職還欲抱琴過樹古聞風早山枯見雪多雞¶
<pb:KR2k0049_WYG_223-13b>¶
聲連絳市馬色傍黄河太守新臨郡還逢五袴歌¶
　　靈泉¶
碧水映丹霞濺濺度淺沙暗通山下草流出洞中花素¶
色和雲落喧聲遶石斜明朝更尋去應到阮郎家¶
　　送郭參軍赴絳州¶
登車君莫望故絳柳條春蒲澤逢胡鴈桃源見晉人佐¶
君髯尚短擲地思還新小謝常携手因之醉路塵¶
　　送鄭録事赴太原　　　　　　　張南史¶
<pb:KR2k0049_WYG_223-14a>¶
歎息不相見紅顔今白頭重為西候别方起北風愁六¶
月胡天冷雙城汾水流盧諶即故吏還復向并州¶
　　河東贈别鍊師　　　　　　　　武元衡¶
多累有行役相逢秋節分游人甘失路野鶴亦離羣戎¶
馬犯邊壘天兵屯塞雲孔璋才素健羽檄定紛紛¶
　　八月十五酬從兄太常望月有懐¶
坐愛圓景滿况兹秋夜長寒光生露草夕韻出風篁地¶
逺驚金奏天髙失鴈行如何北樓望不得共池塘¶
<pb:KR2k0049_WYG_223-14b>¶
　　酬太常從兄留别¶
鄉路日兹始征軒行復留張騫持漢節王濬守刀州澤¶
國烟花度銅梁霧雨愁别離無可奈萬恨錦江流¶
　　度東徑嶺¶
又過鴈門北不勝南客悲三邊上巖見雙淚望鄉垂暮¶
角雲中戍殘陽天際旗更看飛白羽胡馬在封陲¶
　　送王鍊師赴王屋洞　　　　　　權徳輿¶
稔嵗在芝田歸程入洞天白雲辭上國青鳥會羣仙自¶
<pb:KR2k0049_WYG_223-15a>¶
以碁銷日寧資藥駐年相看話離合風馭忽泠然¶
　　清明日后土祠送田徹　　　　　楊巨源¶
清明千萬家處處是年華榆柳芳辰火梧桐今日花祭¶
祠結雲綺遊陌擁香車惆悵田郎去原回烟樹斜¶
　　奉使常山早次太原呈副使吳郎中¶
　　　　　　　　　　　　　　　　韓　愈¶
朗朗聞街皷晨起似朝時翩翩走驛馬春盡是歸期地¶
失嘉禾處風存蟋蟀辭暮齒良多感無事涕埀頤¶
<pb:KR2k0049_WYG_223-15b>¶
　　陪太原鄭行軍中丞登汾上閣中丞詩曰汾樓秋¶
　　　水闊宛似到閶門惆悵江湖思惟將南客論南¶
　　　客即詹也輒書即事上荅　　　歐陽詹¶
并州汾上閣登望似吳閶貫郭河通路縈村水逼鄉城¶
槐臨枉渚巷市接飛梁莫論江湖思南人正斷腸¶
　　太原和嚴長官八月十五日夜西山童子上方玩¶
　　　月寄中丞少尹¶
西寺碧雲端東溟白雪團年來一夜玩君在半天看素¶
<pb:KR2k0049_WYG_223-16a>¶
魄當懐上清光在下寒宜裁濟江什有阻惠連歡¶
　　奉送家兄歸王屋山隠居二首　　劉禹錫¶
洛陽天壇上依稀似玉京夜分先見日月靜逺聞笙雲¶
路將雞犬丹臺有姓名古來成道者兄弟亦同行¶
春來山事好歸去亦逍遙水淨苔莎色露香芝术苗登¶
臺吸瑞景飛步翼神飇願薦塤箎曲相將學玉簫¶
　　題從叔園林　　　　　　　　　吕　温¶
阮宅閒園暮窻中見樹隂樵歌依野草僧語過長林鳥¶
<pb:KR2k0049_WYG_223-16b>¶
向花間井人彈竹裏琴自嫌身未老已有住山心¶
　　塞上逢盧仝　　　　　　　　　劉　义¶
直到桑乾北逢君夜不眠上樓腰脚健懐土眼睛穿斗¶
柄寒垂地河流涷徹天羈魂泣相向何事有詩篇¶
　　并州路　　　　　　　　　　　李宣逺¶
秋日并州路黄榆落照間孤城吹角罷數騎射鵰還帳¶
幕遙臨水牛羊自下山征人正垂淚烽火起雲間¶
　　奉和太原張尚書山亭書懐　　　李徳裕¶
<pb:KR2k0049_WYG_223-17a>¶
巖石在朱戸風泉當翠樓始知峴亭賞難與清暉留餘¶
景淡將夕凝嵐輕欲收東山有歸志方接赤松遊¶
　　送振武將軍　　　　　　　　　李　廓¶
葉葉歸邊騎風頭萬里乾金裝腰帶重鐵縫耳衣寒蘆¶
酒燒蓬煖霜鴻撚箭看黄河古戍道秋雪白漫漫¶
　　和太原張相公山亭懐古　　　　崔公信¶
疊石狀崖巘翠含城上樓前移廬霍峰逺帶沅湘流瀟¶
灑主人靜夤縁芳徑幽清輝在昏旦豈異東山游¶
<pb:KR2k0049_WYG_223-17b>¶
　　和太原張相公山亭懐古　　　　髙　銖¶
鬬石𩔖巖巘飛流瀉潺湲逺壑簷宇際孤巒雉堞間何¶
必到海岳境幽機自閒兹焉得髙趣髙步謝東山¶
　　奉送劉使君王屋山隠居　　　　殷堯藩¶
散髮風簷下沈沈日漸曛鷹拳擒野雀蛛網獵飛蚊羣¶
動能歸計吾生亦謾勤塵縁難著眼晚興寄青雲¶
　　謝汾州田大夫寄茸氊葡萄　　　姚　合¶
筐封紫蔔萄筒巻白茸毛臥暖身應健含消齒免勞衾¶
<pb:KR2k0049_WYG_223-18a>¶
衣疎不稱棃栗鄙難髙曉起題詩報寒凘滿筆毫¶
　　秋夜月中登天壇¶
秋蟾流異彩齋潔上壇行天近星辰大山深世界清仙¶
飇石上起海月夜中明何計長來此閒眠過一生¶
　　送徐員外赴河中從事¶
赤府從軍美儒衣結束輕凉飇下山寺曉浪滿闗城閒¶
坐饒詩景髙眠長道情將軍不戰術計日立功名¶
　　月夜登王屋仙壇　　　　　　　顧非熊¶
<pb:KR2k0049_WYG_223-18b>¶
月臨峰頂壇氣爽覺天寛身去銀河近衣霑玉露寒雲¶
中日已赤山外夜初殘即此是仙境惟愁再上難¶
　　經河中¶
一望蒲城路闗河氣象雄樓臺山色裏楊柳水聲中思¶
起懐吳客行斜向磧鴻我來尋古跡唯見舜祠風¶
　　題平陸縣亭¶
孤亭臨峭岸别有逺泉來山與中條合河逢一曲迴夜¶
聲多鴈過晚色亂雲開却自求僮僕淹留莫謾催¶
<pb:KR2k0049_WYG_223-19a>¶
　　賦昭君塜　　　　　　　　　　張　祜¶
萬里闗山塜明妃舊死心恨為秋色晚愁結暮雲隂夜¶
切胡風起天髙漢月臨已知無玉貌何事送黄金¶
　　送僧往太原謁李司空　　　　　朱慶餘¶
已共鄰房别應無更住心中時過野店後夜宿寒林寺¶
去人烟逺城連塞雪深禪餘得新句堪對上公吟¶
　　送蘇協律從事振武　　　　　　杜　牧¶
琴尊詩思勞更欲學龍韜王粲暫投筆吕䖍初佩刀夜¶
<pb:KR2k0049_WYG_223-19b>¶
吟闗月苦秋望塞雲髙去去從軍樂鵰飛代馬豪¶
　　并州道中¶
行役我方倦苦吟誰復聞戌樓春帶雪邊角暮吹雲極¶
目無人迹回頭送鴈羣如何遣公子髙臥醉醺醺¶
　　曉發天井闗寄李師晦　　　　　許　渾¶
山在水滔滔流年欲二毛湘潭歸夢逺燕趙客程勞露¶
曉紅蘭重雲晴碧樹髙逢秋正多感萬里别同袍¶
　　汾上燕别¶
<pb:KR2k0049_WYG_223-20a>¶
雲物如故鄉山川知異路年來未歸客馬上春欲暮一¶
樽花下酒殘日水西樹不待管絃終摇鞭背花去¶
　　寒食行次冷泉驛　　　　　　　李商隠¶
歸途仍近節旅宿倍思家獨夜三更月空庭一樹花介¶
山當驛秀汾水遶闗斜自怯春寒苦那堪禁火賖¶
　　登霍山驛樓¶
廟列前峰逈樓開四望窮嶺鼷嵐色外陂鴈夕陽中弱¶
柳千條露衰荷一靣風壺闗有狂孽速繼老生功¶
<pb:KR2k0049_WYG_223-20b>¶
　　過姚孝子廬偶書¶
拱水臨周道荒廬積古苔魚因感姜出鶴為弔陶來兩¶
鬢蓬常亂雙眸血不開聖朝敦爾𩔖非獨路人哀¶
　　舜城懐古　　　　　　　　　　項　斯¶
禪禹遜堯聰巍巍盛此中四隅咸啟聖萬古頼成功道¶
徳去彌逺山河勢不窮停車一再拜帝業即今同¶
　　别家後次飛狐西即事　　　　　馬　戴¶
逺歸從此别親愛失天涯去國頻迴首方秋不在家鳴¶
<pb:KR2k0049_WYG_223-21a>¶
蛩聞塞路冷鴈背龍沙西次桑乾曲洲中見荻花¶
　　鸛雀樓晴望¶
堯女樓西望人懐太古時海波通禹鑿山木閉虞祠鳥¶
道殘虹挂龍潭返照移行雲如可馭萬里赴心期¶
　　夏日蒲津寺居二首　　　　　　薛　能¶
日日閒車馬誰來訪此身一門兼鶴靜四院與僧鄰雨¶
室牆穿溜風窻筆染塵空餘氣長在天子用平人¶
故國有如夢省來長遠遊清晨起閒院疎雨似深秋宿¶
<pb:KR2k0049_WYG_223-21b>¶
寢書稜疊行吟杖跡稠天晴豈能出春暖未更裘¶
　　送從兄之太原副使¶
少載琴書去須知暫佐軍初程見西嶽盡室渡横汾元¶
日何州住枯風宿館聞都門送行處青紫騎紛紛¶
　　送馬戴書記之太原¶
一曲大河聲全家幾日行從容長約夜差互忽離城鎮¶
北胡沙淺途中霍嶽横相逢莫已訊詩雅負雄名¶
　　龍泉寺　　　　　　　　　　　李　質¶
<pb:KR2k0049_WYG_223-22a>¶
香刹夜忘歸松清古殿扉燈明方丈室珠繫比丘衣白¶
日傳心靜青蓮喻法微天花落不盡處處鳥銜飛¶
　　送盧秀才遊潞州　　　　　　　賈　島¶
雨餘滋潤在風不起塵沙邊日寡文思送君吟月華過¶
山干相府臨水宿僧家能賦焉長屈芳春宴杏花¶
　　送覺興上人歸中條山兼謁河中李司空¶
又憶西巖寺秦原草白時山尋樵徑上人到雪房遲暮¶
磬潭泉凍荒林野燒移聞師新譯偈説擬對旌麾¶
<pb:KR2k0049_WYG_223-22b>¶
　　寄河中楊少尹¶
非惟咎曩時投刺詣門遲悵望三秋後參差萬里期禹¶
留疏鑿跡舜在寂寥祠此到杳難共迴風逐所思¶
　　送徐員外赴河中¶
原野正蕭瑟中間分散情吏從甘扈罷詔許朔方行邊¶
日沈殘角河闗截夜城雲居閒獨往長老出房迎¶
　　送友人往振武　　　　　　　　李　頻¶
風沙遙見説道路替君愁磧夜星垂地雲明火上樓征¶
<pb:KR2k0049_WYG_223-23a>¶
鴻辭塞雪戰馬識邊秋不共將軍語何因有去留¶
　　送友人遊太原¶
孤帆幾日懸楚客思飄然水宿南湖夜山離舊國年秋¶
風髙送鴈寒雨入停蟬此去勤書札時常中路傳¶
　　過王右丞書堂二首　　　　　　儲嗣宗¶
澄潭昔臥龍章句世為宗獨步聲名在千巖水石空野¶
禽悲灌木落日弔清風後學攀遺址秋山聞草蟲¶
萬樹影參差石牀藤半垂螢光雖散草鳥跡尚臨池風¶
<pb:KR2k0049_WYG_223-23b>¶
雅傳今日雲山想昔時感深蘇屬國千載五言詩¶
　　登河中鸛雀樓　　　　　　　　司馬札¶
樓中見千里樓影入通津烟樹遙分陜山河曲向秦興¶
亡留白日今古共紅塵鸛雀飛何處城隅草自春¶
　　鴈門闗野望　　　　　　　　　許　棠¶
髙闗閒獨望望乆轉愁人紫塞唯多雪胡山不盡春河¶
遙分斷野樹亂起飛塵時見東來騎心知近别秦¶
　　五原書事¶
<pb:KR2k0049_WYG_223-24a>¶
西出黄雲外東懐白浪遥星河愁立夜雷電獨行朝磧¶
逈人防宼天空鴈避雕如何非戰卒弓劒不離腰¶
　　過中條山¶
徒為經異岳不得訪靈蹤日盡行難盡千重復萬重雲¶
垂多作雨雷動半和鐘孤竹人藏處無因認本峰¶
　　上陌梯寺懐舊僧二首　　　　　司空圖¶
雲根禪客居皆説舊無廬松日明金像山風響木魚依¶
棲應不阻名利本來疎縱有人相問林間嬾折書¶
<pb:KR2k0049_WYG_223-24b>¶
髙鴉隔谷見路轉寺西門墖影䕃泉脈山苗侵燒痕鐘¶
疎含杳靄閤逈亘黄昏更待他僧到長如前信存¶
　　下方¶
三十年來往中間京洛塵倦行今白首歸臥已清神坡¶
暖冬抽筍松凉夏健人更慚徵詔起避世迹非真¶
昏旦松軒下怡然對一瓢雨微吟思足花落夢無聊細¶
事當棊遣衰容喜鏡饒溪僧有深趣書至乂相邀¶
　　次韻和秀上人遊南五臺¶
<pb:KR2k0049_WYG_223-25a>¶
中峰曾到處題記没蒼苔振錫傳深谷翻經想舊臺危¶
松臨砌偃驚鹿驀溪來内殿評詩切身迴心未迴¶
　　送龍門令劉滄　　　　　　　　張　喬¶
去宰龍門縣應思變化年還將魯儒政又與晉人傳峭¶
壁開中古長河落半天幾鄉因勸勉耕稼滿雲烟¶
　　郊居　　　　　　　　　　　　温　憲¶
村前村後樹寓賞有餘情青麥路初斷紫花田未耕雉¶
聲聞不到山勢望猶横寂寞春風裏吟酣信馬行¶
<pb:KR2k0049_WYG_223-25b>¶
　　題進士王駕郊居　　　　　　　鄭　谷¶
前山微有雨永巷淨無塵牛臥籬隂晚鳩鳴村意春時¶
浮應寡合道在不嫌貧後徑臨陂水菰蒲是切鄰¶
　　題歴山舜祠　　　　　　　　　杜荀鶴¶
昔舜曾耕地遺風日寂寥世人那肯祭大聖不興妖殿¶
宇秋霖壊杉松野火燒時訛競淫祀絲竹醉山魈¶
　　雲朔逢山友　　　　　　　　　張　蠙¶
會面却生疑居然似夢歸塞深行客少家逺識人稀戰¶
<pb:KR2k0049_WYG_223-26a>¶
馬分旗牧驚禽曳箭飛將軍雖異禮難便脱麻衣¶
　　河流　　　　　　　　　　　　徐　夤¶
洪流盤砥柱淮濟不同波莫訝清時少都縁曲處多逺¶
能通玉塞髙復接銀河大禹成門嶮為龍始得過¶
　　代北言懐　　　　　　　　　　喻坦之¶
困馬榆闗北那堪落景催路行沙不絶風與雪兼來草¶
得春猶白鴻侵夏始迴行人莫逺入戍角有餘哀¶
　　長平弔古　　　　　　　　　　大愚公¶
<pb:KR2k0049_WYG_223-26b>¶
長平埋碧血千古思悠悠哀壑青燐出雄風濁水流斷¶
山吹舊雨殘葦泣新秋何處欃槍没悲悽若解愁¶
　　登單于臺　　　　　　　　　　李士元¶
悔上層樓望翻成極目愁路沿蔥嶺去河背玉闗流馬¶
散眠沙磧兵閒倚戍樓殘陽三會角吹白旅人頭¶
　　送薛重中丞充太原副使　　　　無　可¶
中司出華省副相晉陽行書答偏州啟籌參上將營踏¶
沙寒馬細吹雨曉笳清正報胡塵滅桃花汾水生¶
<pb:KR2k0049_WYG_223-27a>¶
　　客中聞從兄島遊蒲絳因寄¶
遙遙行李心蒼野入寒深吟待黄河雪眠聽絳郡砧差¶
期逢缺月訪信出空林何處孤燈下只聞嘹唳禽¶
　　送薛秀才遊河中兼投任郎中留後¶
詩古賦縱横令人畏後生駕言遊禹跡知己在蒲城日¶
射雲烟散風吹草木榮孤吟臨宼境莫問請長纓¶
　　冬中與諸公會宿姚端公宅懐永樂殷侍御¶
柱史靜開筵所思何地偏故人為縣吏五老逺峰前賓¶
<pb:KR2k0049_WYG_223-27b>¶
榻寒侵樹公庭夜落泉會當隨假務一就白雲禪¶
　　烏程李明府水堂同盧使君幼平送奘上人遊五¶
　　　臺　　　　　　　　　　　　皎　然¶
身將劉令隠經共謝公翻有此宗師在應知我法存問¶
心常寂樂為别豈傷魂獨訪華泉去秋風入雁門¶
　　遇五天僧入五臺五首　　　　　貫　休¶
十萬里到此辛勤詎可論唯云吾上祖見買給孤園一¶
月行沙磧三更到鐵門白頭鄉思在迴首一銷魂¶
<pb:KR2k0049_WYG_223-28a>¶
雪嶺頂危坐乾坤四顧低河横于闐北日落月支西水¶
石香多白猨猱老不啼空餘忍辱草相對色萋萋¶
逺禮清涼寺尋真似善才身心無所得日月不將來白¶
疊還圖象滄溟亦汎杯唐人亦何幸處處覺花開¶
塗足油應盡乾陀帔半隳辟支迦狀貌刹利帝家兒結¶
印魔應哭遊心聖不知深嗟頭已白不得逺相隨¶
送迎經幾國多化帝王心電激青蓮目環垂紫磨金眉¶
根霜入細梵夾蠧難侵必似陀波利他年不可尋¶
<pb:KR2k0049_WYG_223-28b>¶
　　送僧遊五臺¶
羨師遊五頂乞食值年豐去去誰為侣栖栖力已充濁¶
河髙岸坼衰草古城空必到華嚴寺憑師問辨公¶
宋¶
　　謁帝堯廟　　　　　　　　　　范仲淹¶
千古如天日巍巍與善功禹終平洚水舜亦致薰風江¶
海生靈外乾坤揖讓中鄉人不知此簫皷謝年豐¶
　　堯廟　　　　　　　　　　　　劉克莊¶
<pb:KR2k0049_WYG_223-29a>¶
帝與天同大天存帝亦存桑麻通絶徼簫皷出深林水¶
至孤亭合山居列岫尊尚存土堦意樵牧踐籬藩¶
　　堯廟　　　　　　　　　　　　孫景文¶
帝廟乗山勢巍巍古栢中治雖為日逺仁尚與天同堂¶
陛嚴遺像川原隠舊風時時有靈異此語出田翁¶
　　過故闗　　　　　　　　　　　韓　琦¶
春日并州路羣芳夾故闗前騶驅弩過别境荷戈還古¶
戍遺殘堞新耕入亂山時平民自適白首樂農間¶
<pb:KR2k0049_WYG_223-29b>¶
　　送賈推官赴絳州　　　　　　　歐陽修¶
白雲汾水上人北鴈南飛行李山川逺風霜草木腓郡¶
齋賓榻掛幕府羽書稀最有題輿客偏思玉塵揮¶
　　蘆芽山　　　　　　　　　　　潘　閬¶
此地絶炎蒸猶疑到不能夜深如有雨寺靜若無僧枕¶
潤連雲石窻明照佛燈平生多賤骨寒逼恐難勝¶
　　送堯夫知河中府　　　　　　　司馬光¶
耆老承風舊絲綸錫命新展禽安屢黜原憲樂常貧執¶
<pb:KR2k0049_WYG_223-30a>¶
志窮通一論交表裏真但祈深自重膏澤望斯民¶
　　李牧¶
椎牛饗壯士拔距養竒才虜帳方驚避秦金已闇來旌¶
旗移幕府荆棘蔓叢臺部曲依稀在猶能話郭開¶
　　送裴中舍士傑赴太原幕府¶
元戎臺鼎舊大府節旄新邊候正無事賓筵况得人山¶
寒太行曉水碧晉祠春齋釀蒲萄熟飛觴不厭頻¶
　　送薛水部十丈通判并州¶
<pb:KR2k0049_WYG_223-30b>¶
十萬貔貅士旌旗晉水陽元戎倚耆碩别乘選才良秀¶
直寒松節精明利劍鋩知君留滯乆從此欲騰驤¶
　　又和留題定襄驛¶
按節羊腸阪褰帷並塞州仁風熙愛日清徳凛髙秋甘¶
澤隨征葢華星近戍樓佗年叱馭事直筆寄歆彪¶
　　故絳城¶
文公恢霸略征討輔周衰奕世為盟主諸侯聽會期山¶
河表裏在朝市古今移欲訪虒祁處鄉人亦不知¶
<pb:KR2k0049_WYG_223-31a>¶
　　柳溪對雪¶
春風不勝雪散漫度龍沙密映縁谿柳爭飛亂眼花鴟¶
夷賒美酒油壁繫輕車塞下芳菲晚聊將當物華¶
　　晉陽三月未有春色¶
天心均煦嫗物態異芬芳上國花應爛邊城柳未黄清¶
明空改火元已漫浮觴仍説秋寒早年年八月霜¶
　　謁三門禹祠二首¶
信矣禹功美獨兼人鬼謀長山忽中斷巨浸失横流迹¶
<pb:KR2k0049_WYG_223-31b>¶
與天地乆民無魚鼈憂誰能報盛徳空爾薦醪羞¶
屭贔青崖裂喧豗白浪髙客舟浮木葉生理脱鴻毛栢¶
映孤峰短銘書絶壁髙河師不耕織容易戲風濤¶
　　遊三門開化寺¶
山石古來色河流無盡聲行船自往返羣木幾枯榮狂¶
象調難伏空華滅復生我來何所得聊此濯塵纓¶
　　百梯寺¶
鑿石開蹊峻登崖置閣危笑談空谷應步武白雲隨衆¶
<pb:KR2k0049_WYG_223-32a>¶
壑如翻浪鄰州若布碁何當遂棲隠身世兩相遺¶
　　留題王官谷　　　　　　　　　李　釡¶
司空唐達士寂寞臥雲岑擾擾任羣態休休信此心泉¶
聲半山急柳色舊庭深彷彿登臨處遺蹤一訪尋¶
　　髙光堡道中　　　　　　　　　張商英¶
故碾迎朝日髙光昡晚霞峰巒成地勢桑柘似人家柳¶
葉依牆密溪流刷石斜土氓尊使者再拜饋酥茶¶
　　弔宋老生¶
<pb:KR2k0049_WYG_223-32b>¶
血戰保孤城嗟哉宋老生身甘殉隋難義不屈唐兵骨¶
已塵埃盡光猶日月爭裴劉等死爾誰重復誰輕¶
　　中鎮廟留題　　　　　　　　　王維正¶
聳峻疊寒翠森森廟木秋崇封應聖跡褒徳鎮中州輔¶
宋來宸署興唐占上遊義旗初有立未足答神庥¶
　　陜府芮城縣羣賢凉軒詩(并序/)　　李　寔¶
　芮古邑也其民淳吳良令也其心清夫以良令之清¶
　心而得古芮之淳民吾知夫治之無難也必矣故吳¶
<pb:KR2k0049_WYG_223-33a>¶
　令來期月之間薄山之陽大河之濱民知有生不知¶
　有吏吏知有獄未嘗有民鳴呼其亦可以稱治也與¶
　於是因民之無事作凉軒棟宇甫完山林滿前笙箎¶
　簫竽天地萬籟白日有盡清風不歸若夫公餘賓來¶
　日髙吏散令必休於其間也席有詩書槃有杯杅而¶
　彈有琴而投有壺於是嘯歌偃息無有一而不得其¶
　適也當是時不知天地之為吾適耶吾自適其適而¶
　天地不吾與也不知陶淵明之昔時得如是無抑不¶
<pb:KR2k0049_WYG_223-33b>¶
　知列禦宼之泠然而樂乆而不返有是事乎無乎於¶
　是士大夫聞而以詩美之而令欲永其傳以刻諸石¶
　且俾來者知作之所始既屬予序而復繼之以詩也¶
　時嘉祐五年八月一日河南寔序¶
自昔閒田國於今訟已微優哉賢墨綬經始雅軒扉白¶
日有餘樂清風知所歸如何心已化尚寄玉琴徽¶
　　　　　　　　　　　　　　　　杜叔獻¶
縣僻少逢迎閒軒得創營先秋嵐氣肅涉夏竹風清待¶
<pb:KR2k0049_WYG_223-34a>¶
月詩中趣分泉枕畔聲憑君植春柳髙節繼淵明¶
　　　　　　　　　　　　　　　　樊宗簡¶
邑署開軒檻景閒宜快襟簷虛月先上地僻暑寧侵夕¶
照亂山逺風清羣水深政成足優逸好自撫鳴琴¶
　　　　　　　　　　　　　　　　吕希彦¶
酷暑如何避虚軒落始成地閒氣易爽境勝目須清月¶
上簾色靜風來竹塢鳴公餘亦自適山水入琴聲¶
　　　　　　　　　　　　　　　　趙中逵¶
<pb:KR2k0049_WYG_223-34b>¶
虚凉奪炎暑因此得佳名終日琴碁樂四時風月清捲¶
簾對山色欹枕聽泉聲桃李新栽植花開政已成¶
　　　　　　　　　　　　　　　　黄　通¶
古邑已清曠凉軒尤灑然簷楹低竹樹城郭帶雲泉鑄¶
水孤吟地流觴避暑天應嗟吾土隘無處畜風烟¶
　　　　　　　　　　　　　　　　郎　几¶
偉哉言偃室室外構凉軒到覺一襟爽坐袪三伏暄植¶
筠憐節操引水愛潺湲公暇無餘事逍遙此釋煩¶
<pb:KR2k0049_WYG_223-35a>¶
　　　　　　　　　　　　　　　　趙(闕名/)¶
古邑逢賢宰構軒凉景生塵埃不復到泉石有餘清詩¶
得幽竒句琴多雅淡聲居民陶美化應此放髙情¶
　　　　　　　　　　　　　　　　柳　説¶
瀟洒幽軒好清閒令尹才庭虚走泉響門靜對山開夏¶
可捐班扇風如到楚臺羨君成吏隠終日逺紛埃¶
　　　　　　　　　　　　　　　　張　鍔¶
瀟洒吳夫子構軒山縣中何曾知大暑每到便清風林¶
<pb:KR2k0049_WYG_223-35b>¶
影亂不定泉聲咽復通微吟傾白酒日月任西東¶
　　　　　　　　　　　　　　　　陳　庸¶
宰宇居豐暇構軒凉愈清塵襟當此釋暑氣未嘗生植¶
竹助真性弄琴宜正聲披風兹可會觴詠豁交情¶
　　　　　　　　　　　　　　　　陳　規¶
五柳已凉隂新軒復䆳深葺條君子徳虚豁主人心入¶
座忘輕箑投簷少倦禽處民猶自處百里盡澄襟¶
　　　　　　　　　　　　　　　　李　鵬¶
<pb:KR2k0049_WYG_223-36a>¶
盛夏暑已極此軒凉復生天除前吏酷地借長官清種¶
竹風千樹敲碁月一枰方知北窻傲不獨是淵明¶
　　　　　　　　　　　　　　　　張　允¶
凉軒無限景茂宰樂清閒拂榻夜延月捲簾時對山泉¶
聲來檻曲野色入簷間遙意琴樽會吟遊路險難¶
　　　　　　　　　　　　　　　　王　秠¶
異政豐餘暇新軒雅構成雲從簷外落魂自座中清盡¶
日松風響通宵花月明琴觴暫舒嘯才用即登瀛¶
<pb:KR2k0049_WYG_223-36b>¶
　　　　　　　　　　　　　　　　王辟疆(附/)¶
谿山環繞古城深賢尹開軒日醉吟大扺清虚雖得地¶
從來安靜本由心朝揮玉塵風生座夜撫瑶琴月滿襟¶
應笑陶潛種楊柳五株門外不成隂¶
　　　　　　　　　　　　　　　　江　泳(附/)¶
一軒新創足清凉岸幘披襟暇日長極目閒田虞與芮¶
凝神虚室老兼莊簷牙髙揭啄山色簟角平舒約水光¶
料得北牕風更細何妨笑傲比羲皇¶
<pb:KR2k0049_WYG_223-37a>¶
　　　　　　　　　　　　　　　　吳　戭¶
便齋素迫隘為敝一軒清畏暑不能到好風常自生簷¶
牙透山色砌脚逗泉聲事集民安堵琴碁此適情¶
　　題廣勝寺　　　　　　　　　　李　曼¶
寺隠藏山腹山髙絶杳㝠濃嵐春發黛岑塔曉開屏嶺¶
上雲無著松根茯有靈訪求忠武迹不復見丹青¶
　　廣勝寺　　　　　　　　　　　新若通¶
吾黨登臨興亭髙眼更明雲深山斷續川闊路縱横突¶
<pb:KR2k0049_WYG_223-37b>¶
兀媧皇塜荒蕪簡子城古來那可問林外晚風生¶
　　廣勝寺　　　　　　　　　　　王淵亭¶
春嶺碧嵯峨公餘載酒過紅塵隨地少野意近山多泉¶
溜寒鳴玉楊花碎剪羅歸衫未能著斜日上松坡¶
　　冬日觀河清　　　　　　　　　馬世徳¶
邑宰崇明祀侵晨苦見邀未能乗快騎且復御輕軺瑞¶
應黄流碧時清戾氣消今朝風日煖臨水且逍遙¶
　　題折氏下城南　　　　　　　　吳則禮¶
<pb:KR2k0049_WYG_223-38a>¶
繫馬後河川可人冬景妍要看花致地付與水浮天未¶
覺隨戎馬端來喚酒船誰云是闗塞勝事總堪傳¶
金¶
　　靈石縣　　　　　　　　　　　蕭　貢¶
古道行人少荒城亂石侵天横機素直河入土囊深澗¶
近雲長潤山髙日易沉田翁豐樂嵗歌笑下﨑&KR0706;¶
　　游王官谷　　　　　　　　　　丁暐仁¶
䇿杖登山壁幽泉下碧虚細簾垂丈室瓊液瀉方壺峻¶
<pb:KR2k0049_WYG_223-38b>¶
石髙飛雪懸崖亂濺珠此來無俗客清氣爽襟裾¶
　　晚過壽寜寺　　　　　　　　　郭　俁¶
稻壠分碁局松門入畫圖牛羊歸自急鷗鷺宿相呼落¶
日低青嶂髙風起暝途歸僧上烟靄回首愧區區¶
　　攬秀軒¶
寺得新游處軒餘舊賦詩山川蒲子國松栢晉侯祠行¶
止非人力登臨且嵗時道人應笑我真負鹿門期¶
　　三月望日次邊徳舉攬秀軒¶
<pb:KR2k0049_WYG_223-39a>¶
水遶千家邑山圍一席天桑麻新雨露檜栢老風烟夢¶
後餘芳草愁時更杜鵑亦知推不去端用得忘年¶
　　出榆闗　　　　　　　　　　　劉　著¶
羽檄中原滿萍流四海間少時過桂嶺壯嵗出榆闗竒¶
禍心如析羈愁鬢已斑楚纍千萬億知有幾人還¶
　　鵲山　　　　　　　　　　　　周　昻¶
西征披短服北望慘衰顔再宿殊雞舍相看獨鵲山斾¶
沾新雨過鳥逐暮雲還白首瞻星漢何時皷角閒¶
<pb:KR2k0049_WYG_223-39b>¶
　　環翠樓　　　　　　　　　　　趙秉文¶
公退常臨此觀風問俗間山川樓外布井邑掌中看曲¶
水清流急巔峰翠遶環休言江上景未必勝榆闗¶
　　山中烟雨　　　　　　　　　　楊雲翼¶
凉氣先秋至重隂接望迷有無山遠近濃淡樹髙低鳥¶
雀枝間露牛羊舍北泥支頤正愁絶風雨過前溪¶
　　太清觀　　　　　　　　　　　宋雄飛¶
易覺春光老難消夏晝長問囚傷道氣嚼句療饑腸殿¶
<pb:KR2k0049_WYG_223-40a>¶
古苔痕澀壇髙檜影凉黄冠誰可語試與辨亡羊¶
　　游石壁　　　　　　　　　　　郝天挺¶
絶壁秋雲勝荒牆冷氣清野僧遲客飲山鳥罥人鳴已¶
極登臨興無窮今古情浩歌入樽酒四海共昇平¶
　　遊石壁題　　　　　　　　　　趙　㸃¶
路轉八九里雲藏四五峰松蘿深絶壁殿閣倚晴空澗¶
草揺疎緑巖花坼晚紅更看髙氏字祇與衛華同¶
　　石壁寺　　　　　　　　　　　和檮戭¶
<pb:KR2k0049_WYG_223-40b>¶
石壁欲窮處招提環數峰鐘聲遙隠壑潭影靜涵空巖¶
栢雲封翠磎桃雨放紅朅來逢勝事清興與誰同¶
　　送張安中還雲中　　　　　　　孫　益¶
相送還相送臨分手重分驊騮欣得路鴻鴈惜離羣木¶
落黄華露城低紫塞雲中秋月正好千里謾思君¶
　　贈雲中劉巨濟　　　　　　　　師　拓¶
雲廓乾坤逈霜催草樹殘風聲秋晚急月色夜深寒緑¶
綺音誰會青霄氣自干那知燕市裏把酒得交驩¶
<pb:KR2k0049_WYG_223-41a>¶
　　宿平遙集福寺　　　　　　　　劉　濤¶
院僻和僧靜門閒與晝長燕泥朝雨淖蝶蕊晚風香野¶
興煎詩思乾愁繞客腸青奴如解事供我莫牕凉¶
　　甄莊三藏真身(三藏來中土時其師授記謂當逢/甄而住殁後三百年見夢於白氏)¶
　　　(出地/中)　　　　　　　　　　　孫九鼎¶
生自龜兹國來從大業年縁甄駐飛錫夢白出重泉鐵¶
石亦有毁筋骸何尚全應知待彌勒萬刦庇山川¶
　　過太原贈髙天益　　　　　　　王遵古¶
<pb:KR2k0049_WYG_223-41b>¶
遼海𣺌千里風塵今二毛心雖如筆正官不稱才髙筦¶
庫非君事山林必我曹相期老鄉國拂石弄雲璈¶
　　題風陵渡　　　　　　　　　　趙子正¶
一水分南北中原氣自全雲山連晉壤烟樹入秦川落¶
日黄塵起晴沙白鳥眠輓輸今正急忙殺渡頭船¶
　　移河中　　　　　　　　　　　張　琚¶
畊戰連年廢吾知有此行條山猶在眼渭水若為情飽¶
肉豺狼喜傾巢燕雀驚西樓今夜月愁絶是空城¶
<pb:KR2k0049_WYG_223-42a>¶
　　陽泉西谷　　　　　　　　　　元好問¶
方外復方外翛然心迹清開窻納山影推枕得溪聲山¶
路逺誰到石田平可耕霜林不嫌客留看錦崢嶸¶
　　同翼文明秀山行¶
莫景披横幅山間二老同雲如愁戍苦雪亦笑詩窮古¶
木凍欲折斷崖行復通從今胡谷夢時到水聲中¶
　　八月并州鴈¶
八月并州鴈清汾照旅羣一聲驚晚笛數㸃入秋雲滅¶
<pb:KR2k0049_WYG_223-42b>¶
没樓中見哀勞枕畔聞南來還北去無計得隨君¶
　　遊七巖¶
客路頻年别僧居半日閒同游盡親舊舉目是家山世¶
事風塵外詩情水石間悠然一尊酒落景未知還¶
元¶
　　過雲中　　　　　　　　　　　李俊民¶
把酒不成醉出門行路難客愁千里破歸夢五更殘三¶
仕有何喜一生常鮮歡恨無南去鴈為我報平安¶
<pb:KR2k0049_WYG_223-43a>¶
　　游青蓮寺¶
閒攜方外友同謁梵王宫山吐三更月松揺萬壑風流¶
年飛鳥過浮世落花空不有歸來興何能見逺公¶
　　九里谷¶
九曲羊腸路千層劒㦸山行鉤藤蔓刺坐印石花斑樹¶
發三春暮雲歸萬壑閒相陪林下屐雖倦不知還¶
　　過星軺¶
古道開天險危峰拔地形連營南北戍過客短長亭野¶
<pb:KR2k0049_WYG_223-43b>¶
燒驚山鬼胡雲掩將星何人弄羌管哀怨不堪聽¶
　　虞帝廟　　　　　　　　　　　劉　因¶
四顧莽何際威靈儼若臨山川尚醇樸天地自髙深鳯¶
鳥千年歎簫韶三月音元功久無復徒抱致君心¶
　　遊民安里二首　　　　　　　　王　構¶
鄉社詢遺老川原訪舊墟家多行孝弟人盡讀詩書俗¶
古無爭訟農勤有貯儲何時謀二頃來卜里人居¶
下馬龍安寨仙人五字詩白雲君去後翠巘我來時異¶
<pb:KR2k0049_WYG_223-44a>¶
代恍神遇百年勞夢思山隂已陳迹俯仰重嗟咨¶
　　石馬寺¶
碧水孤村靜髙巖古寺隂僧談傳石馬客至聽山禽杯¶
動疎松影笳吹空谷音夕陽城市路回首隔叢林¶
　　過襄垣詩五首　　　　　　　　王思誠¶
秦漢俱稱縣隋唐兩建州虒亭遺址在仙洞古踪留五¶
季迭為主三家並列侯甘羅山下水汩汩幾千秋¶
市井趍今縣荆榛滿廢州城因襄子立廟為慕容留上¶
<pb:KR2k0049_WYG_223-44b>¶
黨新支屬平陽近甸侯壁間多墨蹟磨滅幾千秋¶
萬里花封逺風烟接沁州民寃多剖决公牘少淹留勤¶
政逢巫馬嚴臨得細侯今年春雨足定看麥天秋¶
分司持憲節按部自蒲州廢事隨時舉新詩到處留敎¶
民師魯叟鞭吏法蕭侯守已惟清肅風霜凛凛秋¶
終嵗行他縣何時到我州雲山從隠逸風月任攀留採¶
菊尋元亮鋤𤓰問故侯泗濱亭子上閉戸著陽秋¶
　　桓州　　　　　　　　　　　　陳　孚¶
<pb:KR2k0049_WYG_223-45a>¶
躍馬長城外方知眼界寛晴天雷雨急暑夜雪霜寒鐵¶
騎秋呼鶻金雕曉薦貛柳營弓劒滿容我一儒冠¶
　　王武子相馬圖　　　　　　　　范　梈¶
偶然來廐吏喚作九方皋毁譽依名立周旋逐物勞神¶
馳風電足眼冷雪霜毛事有遭逢者騏驎固自髙¶
　　余僑居龍門山十有餘年封張二子日從余游而¶
　　　貧又甚焉因寫所懐兼簡二子共成一笑¶
　　　　　　　　　　　　　　　　段克已¶
<pb:KR2k0049_WYG_223-45b>¶
病久慵增劇塗窮事轉迂木兼形共槁錐與地俱無醉¶
語勞揮麈悲歌漫叩壺鮮鮮籬下菊笑汝益羇孤¶
　　野步仍用韻示封張二子¶
散䇿溪頭路溪回路更迂山隨行處好人似往年無波¶
靜魚千里天晴春一壺龍門何限景嵗晚不相孤¶
　　送王子壽之平遙　　　　　　　段成己¶
卜築謀南邁回轅遽北之有情慚見厚無語只空悲易¶
忍行時淚難堪别後思明年鴈到日屈指數歸期¶
<pb:KR2k0049_WYG_223-46a>¶
　　送張仲舉歸晉陽舉進士二首　　陳　樵¶
藉甚張公子詞華衆所推門閭千里望天地一編詩花¶
落山公宅雲寒杵臼祠看君歸晉日翻作别家時¶
挂帆謝公浦把酒闔閭城江柳不忍折春風當别行闗¶
雲連楚暗隴月向吳生葉落長安道思君北問程¶
　　次高光堡道中　　　　　　　　劉　源¶
保障連堅壁岩崖擁亂霞天涯悲戍卒物外羨山家雲¶
㸃千峰秀川縈一徑斜民生多牧養乳酒酪收茶¶
<pb:KR2k0049_WYG_223-46b>¶
　　廟學釋奠　　　　　　　　　　曹之謙¶
夜色齋廚肅秋風殿宇清右文遭聖代備禮引諸生牢¶
醴嚴三獻豆籩陳兩楹祭餘同飲福旭日樹頭迎¶
　　中條阻雪¶
行李淹虞坂歸期念晉州髙風千葉下寒雨一山秋澗¶
響頻驚夢蟲聲亂似愁酒醒孤舘裏心折大刀頭¶
　　堯祠陪祭　　　　　　　　　　張　琇¶
朝出城南路唐堯野殿空景星瞻帝座衡鑑溥王風名¶
<pb:KR2k0049_WYG_223-47a>¶
與山河固年隨天地終聖朝嚴祀典多謝嵗年豐¶
　　通明閣　　　　　　　　　　　鄭　連¶
杖履聨三益登臨快一觀詩來浮世外身在碧雲端地¶
接并汾逺窻涵宇宙寛靈臺鳴佩玉歸去看乘鸞¶
　　玉峰觀　　　　　　　　　　　張守大¶
琳宇夜沉沉髙松獨伴吟林風生爽籟籬月轉凉隂流¶
水侵堦濕飛螢入竹深瑶琴時一弄山鬼是知音¶
　　題武鄉南山廟　　　　　　　　王秉鈞¶
<pb:KR2k0049_WYG_223-47b>¶
古殿枕清漳遙岡壯武鄉泉靈通勢逺林茂接天長民¶
愛年年賜神安世世香為言賢令尹時復到嵓廊¶
　　羅漢寺　　　　　　　　　　　李　䇿¶
千畝緑雲合來穿曲徑幽月篩金影夜風撼玉聲秋野¶
鳥嗶孜語溪塘自在流一生清受用輸與老堂頭¶
　　興唐寺　　　　　　　　　　　趙承禧¶
興唐遺寺在不許世塵侵佛見真如像僧持入定心曹¶
溪一派逺霍嶽萬重深滿院松花落渾疑布地金¶
<pb:KR2k0049_WYG_223-48a>¶
　　王官谷司空圖隠居　　　　　　孔克堅¶
避暑王官谷翛然興不羣飛泉落秋雨茂樹結寒雲天¶
影臨流見春聲隔竹聞時同二三友尊酒坐論文¶
明¶
　　春日遊柏谷山寺二首　　　　　朱珵堯¶
臘屐堪乗興徘徊捫薜蘿天臨丹嶺近山入白雲多鳥¶
道無方軌龍湫有暗波何時值野老長嘯出重阿¶
天外聞清梵晨光滿翠微杖藜蒼蘚滑斵藥紫參肥松¶
<pb:KR2k0049_WYG_223-48b>¶
偃雲垂葢花分露濕衣一僧能話古去住轉忘機¶
　　煉丹爐　　　　　　　　　　　王　翰¶
百丈標雲外亭亭立不傾晚霞飛鼎火秋籟響雲笙海¶
眼黿鼉吼峰頭鶴鸛鳴異人如邂逅再拜學長生¶
　　三門砥柱¶
中流一表立千古獨崔巍水激揚瀾里船危灔澦堆隋¶
書傷覆溺唐史記崩摧獨覺神功大光芒日月垂¶
　　開元新河¶
<pb:KR2k0049_WYG_223-49a>¶
開元乗大運鑿石殺雲濤欲斷千年續何憂四海勞水¶
深堪泛梗岸窄不容舠上有豐碑在年深卧草茅¶
　　翠隂巖¶
峽深清曉入林下暫停驂待鶴回青嶂看雲倚翠杉朝¶
陽晞晚露宿雨浥晴嵐山鳥催歸急題名向石龕¶
　　神仙洞¶
探竒窮鳥道仙洞隠烟霾草没棋枰亂花深藥竈埋沙¶
沉談道榻月照步虚臺一自朝元去靈闗竟不開¶
<pb:KR2k0049_WYG_223-49b>¶
　　禹功岩¶
琬琰何時寫磨崖記聖功石紅經火烈字緑見苔封疏¶
决功初就懐襄害亦窮魚蝦民免化至徳與天同¶
　　掛皷石¶
竒峰名掛皷今古竟相傳樹密清隂合烟涓翠影圓斒¶
斕驚踞虎騫舉𩔖飛鳶月夜聞鼉吼猶疑餘韻喧¶
　　早發興和　　　　　　　　　　金幼孜¶
未曉戒嚴程鳴弓度塞城川雲隨地起野火雜星明虎¶
<pb:KR2k0049_WYG_223-50a>¶
旅聽笳動鑾旗傍蹕行草青沙路軟渾覺馬蹄輕¶
　　次陽明堡　　　　　　　　　　祝　顥¶
晚次陽明堡登樓望雁門牛羊歸逺墅燈火映孤村塞¶
近風偏勁山髙日易昏羈懐何以遣公館自開尊¶
　　寓平定官舍　　　　　　　　　梁　昱¶
風雨連朝夕孤吟嘆索居堦前苔蘚合門下故人疎坐¶
久慵欹枕愁濃懶看書宦遊當此際歸思欲何如¶
　　芹泉道中望壽陽　　　　　　　喬　宇¶
<pb:KR2k0049_WYG_223-50b>¶
西下榆闗路平潭憶舊遊水香芹欲采陂潤草新抽落¶
照明闗堠殘霞映驛樓山行殊可悦春事滿田疇¶
　　固闗¶
仄徑依村轉髙林隔隴疎溪風爽毛髪山翠濕襟裾邊¶
餽春輸盡田租嵗歉餘民風兼旅况一一為渠書¶
　　西郊道中次郭伯瞻韻¶
百里赴佳約溪行日漸曛榆枌疎下葉峰嶼靜流雲老¶
愛求仙隠閒知脱世紛北山吾與共未許作移文¶
<pb:KR2k0049_WYG_223-51a>¶
　　龍安山寺二首¶
百折羊腸道千重虎踞山泉聲穿澗小雲影掛松閒未¶
識烟霞貌先看桃李顔林巒處處好竟日愛躋攀¶
崛拔東峰逈乘春試一登憑虛懐獨往濟勝倚誰能帶¶
瞑雲歸岫求聲鳥喚朋山遊樂未極杯酌倦還勝¶
　　秋月登石樓山　　　　　　　　李　瀚¶
倚醉尋殘壁拂雲認舊題林扉秋色早山崦夕陽低白¶
髪雙吟屐清風一杖藜興來還履險疑是躡丹梯¶
<pb:KR2k0049_WYG_223-51b>¶
　　陪喬白巖游聖天寺¶
我愛禪扉好特攀丈者行亂山皆識面啼鳥少知名徧¶
讀前朝記重論舊日盟烟村渾未逺頓覺有餘情¶
　　遊盤亭千峰寺¶
雲裏千峰寺憑君特地過細流瀠曲澗老樹挂長蘿世¶
逺殘碑少林空宿鳥多夜來盤石上對月共吟哦¶
　　代州道中　　　　　　　　　　王　紱¶
堪笑復堪嗟行行路轉賒稍隂憂雨雪纔霽苦風沙送¶
<pb:KR2k0049_WYG_223-52a>¶
旅人欺客征途犬䕶車不知縁㡳事淪落向天涯¶
　　九仙臺　　　　　　　　　　　宋之范¶
太行多勝境無乃此為尤獨立衆山内惟餘一徑幽雲¶
房盈絶頂檐溜落中流傳道九仙女燃燈到上頭¶
　　過墨鐙李進士雲深莊　　　　　劉　龍¶
何處尋槃谷居然李愿家不辭杯到手應愧筆生花煮¶
酒憐紅葉留題悮碧紗去年前此日身尚客天涯¶
　　獨登秦白起城　　　　　　　　郭　新¶
<pb:KR2k0049_WYG_223-52b>¶
弔古誰同我髙呼只有天山來秦帶晉水去趙歸燕鳥¶
呌黄雲壟牛耕白骨田屯軍人已没遺恨尚年年¶
　　衛公祠咏紅拂¶
未試英雄手先邀兒女睛雌龍破壁去風雨俱隨行識¶
到能張膽身歸詎惜名不然牽小節一拂掃平生¶
　　屢過張沅芷宅¶
比屋皆難入君家到不時及階先問母未坐索窺兒容¶
膝常終日開胸無諱辭月斜仍惜去帶醉草新詩¶
<pb:KR2k0049_WYG_223-53a>¶
　　桃花洞同徑野子蘇解州三王上舍丘舉人集(時/二)¶
　　　(月二十/五日也)　　　　　　　　　　康　海¶
客至桃花洞桃花半已飛感時方命駕乘興忽忘歸引¶
水臨花塢看漁坐石磯不知人代裏何事苦依違¶
　　贈别袁貞白先生　　　　　　　徐　休¶
八載今重會溪山一日游仙臺尋隠迹洞頂眺河流别¶
路人爭候鄉祠宿共投飛槎天外落雲樹思悠悠¶
　　慶都篇　　　　　　　　　　　李夢陽¶
<pb:KR2k0049_WYG_223-53b>¶
於昭開帝則蕩蕩協欽文髙辛初纘服大舜復升聞瞻¶
依太古日悵望春空雲緩䇿遵墟里翺翔詠放勲¶
　　送段子還蒲州寺中作　　　　　何景明¶
段子兩龍劒西行歌莫摧探花天上返觀日海邊迴一¶
别雲房樹相思雪夜盃禹門讀書處終夕聽風雷¶
　　鹿苑寺(即摩/詰宅)¶
舊宅施為寺青山屬野僧髙人不可見勝迹已無憑色¶
藉荒庭草隂垂古殿藤千崖一微逕異代幾攀登¶
<pb:KR2k0049_WYG_223-54a>¶
　　首山¶
王君首山下新起讀書樓雲霧懸蘿入湍波湧作流具¶
茨黄帝宅嵩少羽人丘想待功成去方為此地留¶
　　早發解州　　　　　　　　　　楊　慎¶
旅宿先鴉起歸心與鴈爭氷霜殘臘路花柳上春城隠¶
士嘲西笑騷人感北征勞心應物理奔走愧虚名¶
　　聚仙堂次宋御史韻　　　　　　吕　柟¶
携友登天柱河山分處真手今摩白日足已躡青雲萬¶
<pb:KR2k0049_WYG_223-54b>¶
里風花細一川秋柿新王官谷口上莫易告他人¶
　　再過霍州　　　　　　　　　　韓邦竒¶
此地吾嘗治風塵幾度遊道隨汾水折雲擁霍山浮昔¶
往黄梅雨今來白雁秋萍踪倦行役意獨愛滄洲¶
　　尹吉甫墓¶
瞻仰周卿士淒其古墓門苔荒啼鳥跡草沒斷碑痕爼¶
豆千秋逺儀型百世尊空留臺畔月常照此乾坤¶
　　雲中九月八日同張年兄字川登髙¶
<pb:KR2k0049_WYG_223-55a>¶
　　　　　　　　　　　　　　　　韓邦靖¶
佳節明朝是邊寒花未開愁心看極塞鄉思上髙臺對¶
酒清笳咽當歌白鴈來天涯難會面風雨復相催¶
　　和王公濟過韓信嶺　　　　　　常　倫¶
漢代推靈武將軍第一人禍竒縁躡足功大不容身帶¶
礪山河在丹青祠廟新長陵一抔土寂寞亦三秦¶
　　題漳源(有序/)　　　　　　　　　王致中¶
　濁漳之説不知傳自何人乘便遊發鳩見泉源清而¶
<pb:KR2k0049_WYG_223-55b>¶
　且洌慨世之好修而冒不韙者獨此水云乎哉竊為¶
　水恥之故特紀以告來者¶
窮源四十里靈竅瀉芳泉睂睫池中見烝嘗石上鐫濯¶
纓發清興逃世隠塵輇寄語循名者濁漳空浪傳¶
　　交城道上　　　　　　　　　　王如金¶
月暮春之晚途興日以寅所經鶯告老不意柳謀新風¶
土非宜我功名未若人移家方一宿覺是異鄉身¶
　　兩嶺山旅行　　　　　　　　　張𢎞載¶
<pb:KR2k0049_WYG_223-56a>¶
石齒鱗鱗起飈輪面面催纔經仄徑盡忽訝側峰開哀¶
壑埋龍虎空山掣電雷故鄉何處是凝睇重徘徊¶
　　望太行　　　　　　　　　　　唐順之¶
北望太行山嶺岑霄漢間倚天開疊嶂畫地作重闗車¶
向羊腸轉人從鳥道還一為寒苦曲涙下摧心顔¶
　　同孟中丞游龍泉寺¶
寳地風塵絶琳宫日月偏鴈來還繞墖龍去尚留泉戸¶
裏天花落空中梵樂傳逺師休禁酒客醉欲逃禪¶
<pb:KR2k0049_WYG_223-56b>¶
　　與故闗張將軍談舊事有感　　　王世貞¶
太息時才老殷憂戰地深毋談舊開府吾聽忽沾襟賣¶
劒中年事傷弓此日心唯應解嚴後歸釣五湖隂¶
　　太原道中即事二首¶
盤陀十二驛驛驛似西川畢竟中無地還疑内有天居¶
民同伏鼠宿客傍棲鳶不待蟬聲苦秋霜自鬂邊¶
不斷峰巒色何由見晉陽傍山兔三穴入地鼠千倉項¶
為泉奔癭牙因棗熟黄吾兒莫相笑風俗古陶唐¶
<pb:KR2k0049_WYG_223-57a>¶
　　董卓壘　　　　　　　　　　　謝　榛¶
石艾郭東路行行薄暮天農桑晉甸服文軌漢山川澗¶
水風猶咽林花火似然空餘董卓壘不使後人憐¶
　　綿山懐古¶
綿山憶介子殁後幾千春獨有英明主終憐患難臣斷¶
霞餘古燒悲鳥自荒榛嵗嵗逢寒食其如惆悵人¶
　　四無堂¶
政簡獨僊尉終朝堂宇閒名傳九有外道在四無間能¶
<pb:KR2k0049_WYG_223-57b>¶
了憂來事何慚老去顔悠然自俯仰雲盡見青山¶
　　漳河有感¶
行經百度水秖是一漳河不畏奔騰急其如轉折多出¶
山通逺脈兼雨作洪波偏入曹劉賦東流鄴下過¶
　　鴈門¶
昔有鴈門路霜氣逼征鞍野望天何慘徒行老更難人¶
烟隔水靜鬼火照沙寒戰伐空悲感風悽戍角殘¶
　　秋雨宿權店驛有感¶
<pb:KR2k0049_WYG_223-58a>¶
驛燈分暝色野館滯秋隂已倦衰年事偏馳故國心夜¶
凉槐雨滴月暗草蟲吟歸夢不知路千山雲更深¶
　　題靈感院¶
偶成仙寺約共是野鷗心有味澹終日無營閒至今草¶
芽青半砌雲氣白雙林何處鳴春鳥停杯謾一吟¶
　　寓晉省彌陀寺宿　　　　　　　張四維¶
一劍天涯客孤燈寄上方夢回鄉驟逺思發漏偏長榻¶
影留寒月鐘聲帶曉霜無端清境曙風墮梵天香¶
<pb:KR2k0049_WYG_223-58b>¶
　　鐵索嶺　　　　　　　　　　　趙　訥¶
節節髙巖上誰知復有山便當安見在何事費躋攀天¶
險本自絶人為故不閒因憐好進者豈止仕途間¶
　　題娘子闗鐡佛寺壁　　　　　　宋登春¶
蕭寺枕幽谷白雲斷埃塵鉢潤龍生雨花香鳥弄春蓮¶
經談海月蘆浪渡江津得意歸來晚曹溪路更真¶
　　海會亦名龍泉前有金谷　　　　王國光¶
厭聞車馬喧來此心獨喜樹幽鳥不驚日上僧初起金¶
<pb:KR2k0049_WYG_223-59a>¶
谷會可尋龍泉清無比撫心憶當時擾擾寜知已¶
　　遊石壁寺　　　　　　　　　　蘇　祐¶
湍瀬珠跳起峰巒玉削成空巖惟佛影哀壑更松聲倦¶
鳥投林藪遊人入化城白牛無處覔一笛晚風清¶
　　松子嶺¶
松嶺度寒曛髙穿虎豹羣太行應絶頂上黨信遺文已¶
覺中原隘還疑下界分雙旌颭飛鳥縹緲入層雲¶
　　同何瑞山登海光樓用韻¶
<pb:KR2k0049_WYG_223-59b>¶
隔嵗相逢處髙樓並倚時池花飜白玉盤菜裊青絲才¶
笑今逾拙心憐舊總癡春風須盡醉明日有離思¶
　　望東莊贈髙憲副¶
跂望東莊近幽深似輞川平田白鷺下曲徑緑雲連避¶
俗林和靖談經漢服䖍懸車何太早應戀此林泉¶
　　太原臺中即事¶
返照横烟暮髙臺發興頻輕雲將作雨殘暑故隨人座¶
擁新秋色城依古水濱晚凉風更起獨岸小烏巾¶
<pb:KR2k0049_WYG_223-60a>¶
　　邑中諸大夫邀讌晉溪太傅别墅¶
懸甕山前路乘軺雨後來嘉禾歌萬寳崇構上孤臺饌¶
熟香秔入堂深緑野開昇平原有象共醉紫霞杯¶
　　天龍寺¶
穿林遙送目入洞共披榛問舊僧誰在驚時鳥自春名¶
山多古刹塵世少閒人病後憐幽寂辭家學養真¶
　　曉渡汾水將赴晉祠告成¶
簫皷渡方舟旌旗夾岸浮山明汾曲曉雲白晉祠秋桐¶
<pb:KR2k0049_WYG_223-60b>¶
葉飄宫井蘋花薦酒甌願言崇報祀不是重遨遊¶
　　暮秋夜宿紫荆闗　　　　　　　蘇　澹¶
驛路飄黄葉闗門薄紫荆上都瞻處近北斗坐來平塞¶
冷胡笳斷原荒野燒明終軍雖老大還欲請長纓¶
　　崇福寺見月　　　　　　　　　黄洪毗¶
明月山中寺寒風雪後天轉移人語少相對佛燈懸閩¶
嶺茶香夢寰瀛竹葉船七千雲樹外月色故依然¶
　　佛耳摩雲　　　　　　　　　　茅　坤¶
<pb:KR2k0049_WYG_223-61a>¶
插漢如來境相叅喬木林壑深雲出没堂䆳氣蕭森恠¶
石生蒼蘚疎松轉緑隂曉來堪聽處梵語雜禽音¶
　　過鎗風嶺　　　　　　　　　　黎民表¶
沙泥坼兩㟁細路轉堪憎去馬衝風色征衣掛石稜疲¶
兵時偃卧古堠更陵乘頼有鎖愁地雲中岳色層¶
　　謁汾隂祠　　　　　　　　　　王崇古¶
峻宇壓汾湍軒轅掃地壇蛟龍蟠地脈嶽瀆䕶岡巒漢¶
碣螭文古唐宫樹色殘懸知翠鸞駕應在紫雲端¶
<pb:KR2k0049_WYG_223-61b>¶
　　紫團八景(有序/)　　　　　　　　張　鐸¶
　紫團三十六景宋政和中王寀字輔道者應邑大夫¶
　之請者也詩刻半存得景二十有二伊昔象形命名¶
　意各攸寓人代寥闊兵燹荐經詞客幽人遊賞罕繼¶
　今諸峰雖羅列崚嶒而氏號湮沒殘碑所遺固亦漫¶
　無可指遂使名嶽兒孫懵焉失傳予慕昔賢之髙致¶
　憐真景之娛人叅彼詩義符此近稱取其尤彰彰明¶
　著者列為八景摛詞勒之聊以當博奕云爾¶
<pb:KR2k0049_WYG_223-62a>¶
　　　橋樓淙(淙去聲即輔道/之仙翁崖也)¶
徑轉橋樓出騶嘶猿鶴驚捫蘿防磴滑拄杖看雲生仙¶
去樓空閉橋深淙自清臨風操緑綺山水獨含情¶
　　　雲葢寺(即駐雲/亭也)¶
下馬禮空王逍遙步法堂名山雄晉魏紺宇自隋唐雲¶
擁諸天濕風生六月凉閬仙當日事踪跡已微茫¶
　　　將軍峰(即東西二/華表也)¶
招提依絶壁門拱二將軍受職鎮靈境荷戈凌紫氛威¶
<pb:KR2k0049_WYG_223-62b>¶
名千古著梵宇半空聞仰止欽髙躅徘徊散夕曛¶
　　　照壁山(即屏牆/山也)¶
真僧已入定羣動欲開顔天啟如來鑰門扄照壁山翻¶
經忘色相説法掩禪闗蒼翠空相對巉巗不可攀¶
　　　倚秀峰(乃照壁前山最髙而秀者/輔道所著今名無稱焉)¶
屏牆相對峙突兀見髙峰玉女新粧出山巒翠岱濃雲¶
霄横綺縠河漢插芙蓉不費尋幽力塵寰那得逢¶
　　　濯纓溪(輔道所/著名)¶
<pb:KR2k0049_WYG_223-63a>¶
小溪分瀑布素練靜無聲到此謝塵鞅因之濯冕纓名¶
因孺子重水得聖人清剩有觀瀾興憐君欲結盟¶
　　　參園(即南極園昔有傳服參飛仙者本草/亦品紫團參為上今園已墾為田矣)¶
瑞草象人形名園倚畫屏百年仙跡逈此日法輪停市¶
藥僧常繫巡山戸盡扄貪婪訴小吏哀怨若為聽¶
　　　磨崖碑(舊名與/今同)¶
懸崖鐫古籀拂石辨蟲魚壁立人難近光瑩玉不如僧¶
能問竒字佛亦䕶名書讀罷迷心悟山靈若啟予¶
<pb:KR2k0049_WYG_223-63b>¶
　　由闗子嶺發兵入綿上　　　　　髙叔嗣¶
戎衣曾事主羽檄日徵軍敢奮一朝畫而邀百戰勲深¶
山連古木落日斷黄雲愁思荒村夕誅求不忍聞¶
　　避雨五巑山¶
鳴雨斷還續連山下復髙疎慵元自慣登頓為誰勞問¶
館投身促防崖著足牢客程憐若此終念反林皋¶
　　再過紫巖寺¶
受事方從北持車還向西青林含日影赤坂造天倪宦¶
<pb:KR2k0049_WYG_223-64a>¶
味同雞肋官程任馬蹄蒼崖摩遍認隔嵗幾行題¶
　　文水縣驛壁讀王司僕徳徵詩因和其韻¶
長塗無驥足短髪有漁舟感嘆如同日羈牽自去秋寒¶
燈知客意鳴柝亂人愁屏上山川記何因認汴州¶
　　三月二日交城大雪¶
建辰開此月上已預今朝柳絮寒應未雪花晚故飄輕¶
盈對山榭㸃綴愛芳條若伴邊愁客經春總不消¶
　　宿八角¶
<pb:KR2k0049_WYG_223-64b>¶
嚴更金柝起杪嵗玉闗寒行侶時相問邊城進更難歸¶
心惟日夜客鬂已星殘仰悟中林羽投枝亦未安¶
　　晚趨忻口¶
雲峰聊極目立馬獨愁心豈直闗山逺其如雨雪深笳¶
聲先入夜邊氣逈生隂疇昔長征意蹉跎力不禁¶
　　星軺驛雨中别林八南還¶
驛外隂雲合牕中宿雨含深巖龍自鬬險路馬能諳短¶
髪星星甚長愁日日堪休將南望淚歸傍二親談¶
<pb:KR2k0049_WYG_223-65a>¶
　　沁州張源鋪¶
去國三年意還家此日心天寒客路永日暮衆山深沙¶
塞人偏老風霜馬不禁如何更萬里投跡楚江隂¶
　　平定西交口¶
敢言觸熱倦悦此午隂長蘭氣清林薄蒲風散野塘髙¶
陵堪下馬怪石欲成羊可念征途侣題詩徧驛堂¶
　　汾上秋霽　　　　　　　　　　亢思謙¶
髙秋開霽色爽氣凈長空疎樹明晴影寒流漾曉風層¶
<pb:KR2k0049_WYG_223-65b>¶
霄無㸃翳天際有孤鴻獨立遙凝望山川擬畫中¶
　　八功徳水　　　　　　　　　　王道行¶
遶出西臺後髙蟠白玉梯刻檀千佛出架壑數僧棲不¶
見雞啼杙時妨虎過溪誰將甘露水一滴灑羣迷¶
　　贈大方院主¶
中夭紺宇開臺勢抱崔嵬文母宫金出中涓廐馬來雲¶
烝九牛鼎海赴萬人齋苦行滋多福紅樓院主哉¶
　　金鴿嶺¶
<pb:KR2k0049_WYG_223-66a>¶
行過金鴿嶺非復人間世不見吏催租但聞僧説偈逃¶
名學閉闗聽法留終嵗了却區中縁願言從此逝¶
　　鐵橋¶
懸棧渡常怯鉤金勢易揺六龍齊卧水(橋下鐵/絙六條)萬馬各¶
矜鑣巧藉嵇康鍛平分豫讓橋吾非題柱者一鉢費相¶
招¶
　　題桂子園龍槐二首¶
九夏微風入孤蓬一柱懸抱珠能墮水嘘氣欲垂天清¶
<pb:KR2k0049_WYG_223-66b>¶
夢南柯杳遺經丙舍偏豫愁飛挾雨深鎖滿林烟¶
婆娑拊芳樹冉冉遂成圍扶日隂常滿停雲靜不飛層¶
霄妨直上幽壑幸全歸夙夜行多露黄花醉染衣¶
　　栢塔秋風　　　　　　　　　　趙九經¶
塔環叢栢古秋籟絶纖埃敲榻回僧定鳴空伴鶴來曇¶
花飄淨界貝葉墮經臺霞巻雲飛處廬山圖畫開¶
　　秋雨宿黑石嶺　　　　　　　　楊　巍¶
嶺險藤迷路山髙石作城片雲何處雨孤客此時情茅¶
<pb:KR2k0049_WYG_223-67a>¶
屋幾家在秋風半夜生旅魂愁已絶況聽鼓鼙聲¶
　　題風穴　　　　　　　　　　　郭　恬¶
古祠王嶺下一穴自虚中獨擅吹嘘力因知神妙功時¶
聞疑沸水秋至若鳴蟲造化有竒秘探之𣺌未窮¶
　　登黄榆馬陵諸山四首　　　　　李攀龍¶
黄榆髙不極臨眺亦竒哉河勢中原拆山形上黨來白¶
雲横塞斷寒峽倚天開搖落清秋色多慚作賦才¶
不盡寒雲外青峰落照多秋隂生大鹵木葉下滹沱巨¶
<pb:KR2k0049_WYG_223-67b>¶
壑藏風雨飛梁挂薜蘿重闗三輔地躍馬意如何¶
振衣巖木下倚杖白雲層落日懸狐塞清秋度馬陵千¶
峰寒自出大澤莽相仍左瞰邢襄郡分符憶股肱¶
秋色自㝠㝠風烟接井陘闗門開落日山路出寒星太¶
守方乘嶂清時敢勒銘杉松迴朔氣哀壑未堪聽¶
　　黄河二首　　　　　　　　　　李　昆¶
衣冠違紫極蹤跡到黄河白日開昏霧清風送逆波天¶
窮真未必人厄竟如何感慨心還壯掀髯一浩歌¶
<pb:KR2k0049_WYG_223-68a>¶
昔聞黄河險今日泛孤船氣勢疑吞地濤瀧欲濺天片¶
帆秋色裏故國夕陽邊潦倒平生事知幾愧昔賢¶
　　青石槽　　　　　　　　　　　張士隆¶
禹鑿開鹽坂虞闗借石岑汗牛前事苦䇿馬近行吟泉¶
磴留天險槐亭動夕隂我慚空食志誰識仰鳴心¶
　　秋夜從饒侍御登明逺樓　　　　李維楨¶
黯淡千山暮憑欄首重回虹爭汾水上雲擁太行來漸¶
老驚元達多艱急異才今宵遲月色須為繡衣開¶
<pb:KR2k0049_WYG_223-68b>¶
　　層臺夜月　　　　　　　　　　王體復¶
霸迹舊城隈崇岡尚有臺昔時眀月色猶過短牆來凉¶
氣秋空合澄輝寳地開曾聞規累卵千古頌賢哉¶
　　仲秋坐崇國禪寺　　　　　　　郭子直¶
蒼茫闗外路秋半已寒生樹樹見霜色山山聞水聲數¶
家茅結市一旅石為營向晚邊笳起偏驚逐客情¶
　　園居　　　　　　　　　　　　孫傅庭¶
迂僻真成性終朝靜掩門就中微有會此外復何言種¶
<pb:KR2k0049_WYG_223-69a>¶
得花千樹沽來酒一罇自非庭畔鶴不許破苔痕¶
　　蘆芽山　　　　　　　　　　　汪可受¶
山勢天聨地風光夏似春老僧修轉密古寺為誰新荷¶
葉坪前客蓮花峰下人蘆芽有識者坐久欲相親¶
　　縣居詩(并序/)　　　　　　　　　牛　恒¶
　予未第時閲姚武功縣居詩心竊慕之嘉靖丁酉冬¶
　來知壺林山幽道僻頗多暇日每有感遇輙興吟詠¶
　率用其韻積三十首因題曰縣居詩亦效嚬意云¶
<pb:KR2k0049_WYG_223-69b>¶
武屋終南下别來跡漸疎自知山縣印羞見故人書蕙¶
帳空驚鶴苔磯想釣魚終朝刀筆裏何處覔𤣥虚¶
　　夏日題也宜亭二首　　　　　　王濬初¶
石逕穿花㡳茅茨隠樹間簷虛不礙月扉敞好看山雨¶
潤苔生色雲滋石有斑公餘聊涉趣縱步得幽閒¶
冷署渾無事虚亭是也宜逺山青入牖曲水細通池樾¶
䕃方垂榻花香欲拂巵跫然佳客到舒嘯發清颸¶
　　宿瑞雲寺三首¶
<pb:KR2k0049_WYG_223-70a>¶
樹挂天邊月池涵水㡳星孤燈懸石壁一客卧虚庭根¶
器誰能悟皈依佛有靈朝來聞梵唄記是法華經¶
斗絶登危巘雲開現化城幽棲憐地僻小憇覺塵輕樹¶
影千章密茶烟一縷清虚堂僧入定萬籟寂無聲¶
秋色歸何處招提逈出塵梵雲天際杳花雨望中新説¶
法逢開士談詩有悟人前生愧摩詰錯認宰官身¶
　　病中登恒岳¶
病裏籃輿出山行路𣺌茫雨餘溪水漲風過埜雲凉殿¶
<pb:KR2k0049_WYG_223-70b>¶
逈青霄近林深碧漢長朝真壇上月空翠落天香¶
　　夜宿會仙府¶
縹緲神仙宅何年集上真星辰留劍佩霞彩象冠紳洞¶
月窺人老山花對客新孱夫惟急病丹鼎問頻頻¶
　　廣昌道中　　　　　　　　　　邢大道¶
萬木秋搖落山空氣泬㵳危盤凌鳥道斷水接虹橋望¶
國天逾近離鄉路漸遙前村投宿晚落日馬蕭蕭¶
　　祁縣道中是日驅馳百餘里　　　魏允貞¶
<pb:KR2k0049_WYG_223-71a>¶
顛毛日以短行路日以長一夜霜華白千村木葉黄客¶
心轉無頼王事不遑將回首漳河曲秋雲䕶草堂¶
　　姑射晴嵐　　　　　　　　　　羅　潮¶
雲生姑射曲香靄㺯晴暉細細流丹壑團團覆翠微松¶
間同鶴夢天外挾仙飛千仞峰頭嘯情多欲上衣¶
　　題靈感院　　　　　　　　　　俞汝為¶
春思轉招提柔風起崱屴飄英亂飛雨散作空王色香¶
邊戲蝶迴象外遊雲逼佇對寂無言依依似相識¶
<pb:KR2k0049_WYG_223-71b>¶
　　龍泉寺獨夜聽泉　　　　　　　張慎言¶
清泉非一響髙下若相酬雜以風將暮兼之竹欲秋坐¶
令諸想淨燈與一龕幽耳往聲來處真如容自求¶
　　虚舟閣　　　　　　　　　　　張以誠¶
有閣如仙鷁凌虚逈若無簷前雙澗合窻外片雲孤汎¶
宅尋三磴浮家近五湖焚香天宇徹直欲問蓬壺¶
　　澶水秋興　　　　　　　　　　王臣直¶
無事即髙隠烟霞誰主盟相看雲沒際攜手月同行停¶
<pb:KR2k0049_WYG_223-72a>¶
斚續殘夢攤書合懶情閒翻秋水賦不是學莊生¶
　　過華峪故城有感周齊往事　　　王時濟¶
秦晉分疆地周齊割據年孤城千里戍萬命一時捐廢¶
壘生秋草空林起暮烟於今傳部曲愁絶百升天¶
　　過平隴二段故居¶
䇿馬過平坂愀然眺廢墟家稱喬木後業墜世臣餘有¶
鳥悲先壠無人式舊閭溪毛深欲薦落日轉愁予¶
　　聚福寺　　　　　　　　　　　魏允中¶
<pb:KR2k0049_WYG_223-72b>¶
野寺臨山徑秋初劒氣冲開樽尋島嶼弄月倚崆峒樹¶
密棲威鳳溪迴立㝠鴻醉眠多興緒髙卧嘯長空¶
　　予適太原熊惟逺吳求叔還武昌同賦¶
　　　　　　　　　　　　　　　　曹學佺¶
方舟臨古渡分路思依依自是行人衆非闗送客稀晉¶
山將北向楚水復西歸同作離羣鴈君還一處飛¶
　　過王光禄園亭二首　　　　　　楊元祥¶
登髙通四徑縱目見明湖夾路虬枝栢當闌鳯尾梧索¶
<pb:KR2k0049_WYG_223-73a>¶
郎千日醉欵乃一舟孤自得驅雞術形蹤半有無¶
水落蒹葭紫林開橘柚黄晚無書可著時與醉為鄉飯¶
出胡麻熟盤傾雀舌香邇來多隠思鷗鷺足相忘¶
　　刀黄風雪　　　　　　　　　　侯　丕¶
山入刀黄峻岧岧路幾重清風連六月積雪自三冬鳯¶
尾翻修竹龍髯壓徑松雲間披鶴&KR0769;誰是舊王恭¶
　　大慶闗渡河遇雨　　　　　　　張　銓¶
秦晉分疆地輶軒問俗初忽看雲結陣敢謂雨隨車舟¶
<pb:KR2k0049_WYG_223-73b>¶
楫懐明主魚龍避簡書乘槎從此去何日賦歸與¶
　　山居四律　　　　　　　　　　徳　清¶
此身元是寄暫住即為生不屬人間有何拘世上名大¶
千觀去小萬物自來輕破釜沈舟計而今借令行¶
塵海誰能渡空居我獨任風雲千載事冰鐵萬年心古¶
木留春淺寒巖積雪深秖因貪縱目長踞最髙岑¶
勞生如逆旅天地即蘧廬已見真非假纔知實是虚龍¶
門依藉草鼠壤拾餘蔬儘有閒田地誰當共荷鋤¶
<pb:KR2k0049_WYG_223-74a>¶
日月誰將去春秋似大迷不知人寂寂但見草萋萋聚¶
鹿勞揮麈羣峰費杖藜倦來方假寐何處叫山雞¶
　　登那羅延窟　　　　　　　　　真　可¶
菩薩僧常住歸依上翠微山髙疑日近海闊覺天低島¶
嶼屏中國波濤限外夷重來訪失路拂石一留題¶
國朝¶
　　送郭宫贊次庵謫宦山西　　　　吳偉業¶
薄宦知何恨秋風刷羽毛因沾太行雪憶賜未央袍問¶
<pb:KR2k0049_WYG_223-74b>¶
俗壺闗老籌邊馬邑豪爭傳郭有道名姓壓詞曹¶
　　送紀伯紫往太原四首¶
不識盧從事能添幕府雄河穿髙闕塞山壓晉陽宫霜¶
磧三闗樹秋原萬馬風相依劉越石清嘯戍樓中¶
羡殺狂書記翩翩負令名軍知長揖貴客傲敝裘輕酒¶
肆傳呼醉毬場倒屣迎須看鴈門守不及洛陽生¶
客舍同三子春風去住愁那知為此别五月又并州榆¶
筴催征騎榴花落御溝知君分手意端不為封侯¶
<pb:KR2k0049_WYG_223-75a>¶
佐府偏多暇從容岸幘時詩成千騎待檄就百城知從¶
獵貪呼妓行邊快賭棊歸將出塞曲唱與五陵兒¶
　　晉祠紀遊四首　　　　　　　　曹　溶¶
青壁千尋下靈宫結構殊烟絲搖玉瓚簾影拂珍珠靜¶
覺雲濤濶來欣騎從孤日移冰簟冷消息近蓬壺¶
無復祠宫守瑤壇任倚歌松杉存社稷樵牧厭兵戈傍¶
席琉璃滑分風菡萏多眼中賓客好作賦幾迴過¶
别殿慈顔啟明禋即㵎蘩展親周典重備物漢儀存環¶
<pb:KR2k0049_WYG_223-75b>¶
珮參仙仗龍蛇夾畫幡邦人懐聖澤滋溉滿郊原¶
上有吹笙宅崔嵬少四鄰得眠非逆旅此外即風塵藥¶
蔓穿窻滿胎禽警露新玉泓清照裏匡坐説天真¶
　　鄉人王疎菴先生為太宰時構水鏡堂於署後之¶
　　　東南隅余在翰林以事曽一至焉今謬繼公後¶
　　　瓦礫茂草故處不可復問冬夜宿署中感而有¶
　　　作　　　　　　　　　　　　陳廷敬¶
水鏡堂曾到遺踪悵莫尋鳥棲荒署蚤葉落短垣深黯¶
<pb:KR2k0049_WYG_223-76a>¶
澹題名字蒼茫啟事心夜寒霜月白猶照古藤隂¶
　　過髙平弔畢亮四方伯¶
重過躬耕地秋原木葉稀一哀銜别路雙淚落行衣書¶
札臨危在文章託付非淒涼荒宅里清徳耿餘暉¶
　　除夜憶樊川寄舍弟¶
小杜香名别樊川莫浪看東風來日下春色到河干藍¶
尾浮金醆青腰上玉盤如今直北望燕趙是長安(余所/居樊)¶
(川在樊山之下欲自别於牧之/之京兆樊川故往往寓意焉)¶
<pb:KR2k0049_WYG_223-76b>¶
　　登月院山觀普照寺¶
樹杪水濺濺羣峰矗碧天松門留曉月板屋過流泉谷¶
口山城逺牕中鳥道懸前林少人迹寒磬下溪烟¶
　　小五臺　　　　　　　　　　　吳　琠¶
縱目看形勝城隅小五臺太行山北轉汾晉水南來帶¶
礪名猶在笙歌去不回空留荒苑址終古法雲開¶
　　晚行過白登　　　　　　　　　魏象樞¶
泛泛征車暮搖搖北鴈過沙吹邊草急樓鎖戍雲多好¶
<pb:KR2k0049_WYG_223-77a>¶
夢歸楊柳鄉心隠薜蘿千年遺漢蹟一夜轉悲歌¶
　　金龍池謁鄂國公祠同錫伯兄¶
直到龍池上池深不見龍青山迴曲岸古樹背髙墉水¶
隔漁村夢花開佛座供鄂公遺蹟在誰遣白雲封¶
　　康熙乙卯冬月徐聨吉以蘭谿丞署武義令殉節¶
　　　追贈按察司僉事漫賦俚言以表忠烈¶
寇賊猖狂甚承平法度寛幾人明大義一死到㣲官血¶
性千秋熱詩書此日完梁間三尺帛留與士民看¶
<pb:KR2k0049_WYG_223-77b>¶
　　韓信嶺¶
酇留終亦死寜曰假王辜進食恩難報通豨事果誣一¶
邱今自古百戰有還無為灑孤忠淚山頭草不枯¶
　　過大同廢城¶
殺氣孤城黯頺牆血濺紋黄沙三月草白骨萬家墳刼¶
後繁音歇愁來野哭聞車前逢故老罵賊尚紛紛¶
　　綉女邨¶
若箇春閨艶孤邨得命名人家春樹杪石路晚山平凍¶
<pb:KR2k0049_WYG_223-78a>¶
水攀雲宿荒苗背雪生饒多兒女態兀坐不勝情¶
　　望崛&KR2118;山¶
見山如見友相對忽開顔竟以神情合偏教杖履閒十¶
年驚戰伐幾度怯登攀記得漁村路維州又一灣¶
　　一葉落倡和詩二首　　　　　　趙　瑾¶
到處烹葵菽家家戸户秋白紽星散列皁領漏長留山¶
水攜琴賞園林載酒遊人生行樂少那暇管閒愁¶
世上無張翰蓴鱸也自秋身從金穴隠心逐宦途留翻¶
<pb:KR2k0049_WYG_223-78b>¶
笑疎狂客徒誇汗漫遊雲闗何處掩猿鶴為誰愁¶
　　訪碧鮮堂故蹟　　　　　　　　王　綬¶
何處碧鮮堂蒼茫但夕陽墖敧秋徑草寺牧古墟羊清¶
影疑梢笋悲風説宋唐淇川飛夢在逸句記南莊¶
　　石州道中　　　　　　　　　　吕履恒¶
白日下汾曲清秋宜逺行泉經山店引煙望驛樓生背¶
嶺人聲接刊林鳥道平亂餘初買犢逋賦頼深耕¶
　　旅思　　　　　　　　　　　　繆慧逺¶
<pb:KR2k0049_WYG_223-79a>¶
自悔彈冠誤風塵意若何故山疏著述邊塞試絃歌地¶
比長沙逺愁方儋耳多歸兮須及早三逕夢嘗過¶
　　題方山　　　　　　　　　　　武全文¶
危巒天際出今古白雲封石版函龜首松毛結馬騣東¶
西兩縣畫南北一山通面面方成向有無夕照中¶
　　賓山書懐¶
今古名山擔都來荷一肩龍眠松愛日龜息石延年雲¶
拆髙低界水移斷續天箇中神智闢隨地得鑽研¶
<pb:KR2k0049_WYG_223-79b>¶
　　東塢嶺　　　　　　　　　　　王士禄¶
荒絶東塢道蛇盤路百重崩崖敧赤石墮嶺軋黄松徑¶
仄猿聲苦林深虎氣濃傳聞停穆駿恍惚想遺蹤¶
　　冷泉闗道中　　　　　　　　　王士禎¶
南經雀鼠谷﨑嶇殊未休路隨千嶂轉峽束一川流灘¶
急長疑雨蟬嘶畏及秋雲峰將落日立馬逈含愁¶
　　霍太山¶
岳色清秋裏岧嶤俯素汾幾時攜蠟屐絶頂息勞筋姑¶
<pb:KR2k0049_WYG_223-80a>¶
射連冰雪中條接白雲竹書何日事霸業久三分¶
　　洪洞與劉子方¶
晚到揚侯國涼風吹稻田衣裳滴空翠城郭入清泉鴨¶
唼荷邊雨雞鳴竹外烟故人能好我早辦買山錢¶
　　中條山下作¶
中條初日上嵐彩變朝昏芳樹重重塢流泉曲曲村河¶
流趨㡳柱山勢鎖闗門借問王官谷貽溪跡尚存¶
　　望中條山¶
<pb:KR2k0049_WYG_223-80b>¶
今朝美風日望見中條山青嶂有時隠白雲隨意還泉¶
飛幽谷裏鳥囀竹林間欲訪韓終去菖蒲駐好顔¶
　　送吳天章歸中條二首¶
二月春蕪緑紛紛蝴蝶飛花朝逢暮雨寒食減征衣道¶
路誰知己登臨不當歸中條多水竹此去掩荆扉¶
愛汝王官谷他年擬借居三峰當户牖五姓足樵漁田¶
舍堪懐古茅茨宜讀書獨憐好身手歸去注蟲魚(中條/山下)¶
(有五/姓湖)¶
<pb:KR2k0049_WYG_223-81a>¶
　　金牛村外　　　　　　　　　　陳奕禧¶
倦眼開趺坐勞筋息軟莎雪峰摩詰秀村樹郭熙多春¶
色憐吟興裝囊負薜蘿相招得劉墮旅語一消磨¶
　　孫常延祚寺¶
古寺灑秋襟娑羅一院隂亂蟬鳴碧葉新月上遙林不¶
習祇園靜寜知禪悦深何妨通此意聊用寄浮沈¶
　　將次山隂墮馬傷足張明府施大枉顧逆旅餉酒¶
　　　賦謝二首　　　　　　　　　朱彝尊¶
<pb:KR2k0049_WYG_223-81b>¶
可怪乘船客今朝墮馬來半人宣武笑長路步兵哀地¶
主逢傾葢天涯獨愛才淹留憐逆旅相餉竹根杯¶
果見軒車至倉皇啟夕扉亦知寛禮數强起著裳衣涕¶
淚餘生在泥塗萬事非遐方堅卧轍猶得藉光輝¶
　　太原客舍同方三孝亷育盛話舊二首¶
逺戍崔亭伯還家管幼安千金裘馬盡十載道塗寒華¶
髪同雙鬢悲歌感萬端平生蕭瑟意長鋏為誰彈¶
舊業東山下曾經賭墅過飄搖秋雨後零落戰場多避¶
<pb:KR2k0049_WYG_223-82a>¶
地從人問誅茅奈老何烏衣雙燕子留恨滿闗河¶
　　七馬坊¶
積潦黄蒿外連岡黑霧中轉愁人馬滑真覺道塗窮陶¶
穴遺深井沙陀沒故宫離程𣺌天末九月斷征鴻¶
　　晉祠唐太宗碑亭題壁(集杜/)¶
步屧深林晚春池賞不稀文章千古事社稷一戎衣野¶
日荒荒白悲風稍稍飛無由覩雄略寥落壯心違¶
　　周郡丞令樹遷太原守詩以送之兼懐傅處士¶
<pb:KR2k0049_WYG_223-82b>¶
五馬西歸日銅符領晉陽川臨溹涫近山轉崛&KR2118;長童¶
子爭驂篠邦人尚詠棠憑君尋傅叟暇即過松莊¶
　　晚次崞縣¶
百戰樓煩地三春尚朔風雪飛寒食後城閉夕陽中行¶
役身將老艱難嵗不同流移嗟鴈户生計各西東¶
　　拜司空表聖遺像　　　　　　　吳　雯¶
緬邈先型逺歸依舊徳尊凍禽窺石閣野鹿到柴門赤¶
舄風何古黄綾詔尚存後彫見松栢千載著靈根¶
<pb:KR2k0049_WYG_223-83a>¶
　　天柱峰¶
空谷良非遠招攜亦自豪轉忘千徑曲陡見一峰髙峻¶
欲卑三詔尊將俯六鼇崇巖真可仰一為薦溪毛¶
　　東瀑布¶
東嶺鬱巃嵸逶迤下玉龍香巖通一綫雲窟簇諸峰石¶
髓飛逾洌天漿挹更濃捫蘿發長嘯初日着髙舂¶
　　西瀑布¶
坐卧西巖下層冰落絳崖三春常夢雨十月忽聞雷到¶
<pb:KR2k0049_WYG_223-83b>¶
眼雲光近當頭鴈語哀何須浣冰雪姑射有靈胎¶
　　太行山早發¶
晨風迷曉色辛苦戒同行不辨水流處惟䎹泉亂生霞¶
深石磴險月落草珠明一失孫陽後鹽車處處程¶
　　海會上方園贈古泉上人　　　　白尹謙¶
朝從金谷游夜宿祇園樹秉燭聞暗泉穿林犯香霧賞¶
妍聆妙法觀空得真悟桃李雜天花零落不知數¶
　　石塘洞¶
<pb:KR2k0049_WYG_223-84a>¶
石洞垂天未乘風一叩闗吾方矜逺俗世豈妬看山谷¶
響舒清嘯林光帶赭顔白雲飛滿袖攜取到人間¶
　　首夏同胡石林趙南浦麻衣寺歸來¶
　　　　　　　　　　　　　　　　蘇宏祖¶
紺殿巖腰見登登路漸開幾層松拄日一片石生苔有¶
客逃禪至無僧講法來青蒼城市杳徙倚笑飛埃¶
　　題藏山　　　　　　　　　　　白孕彩¶
藏山遲鴈過一葉已先秋溝斷千尋石天低尺五樓風¶
<pb:KR2k0049_WYG_223-84b>¶
雲成客淚艸木作兵愁云是藏孤所沉吟弔古丘¶
　　仲春晦日在白城作二首¶
春鳩鳴屋上遊子不能安柳䇿行人馬花簪野客冠明¶
朝春已暮昨夜食猶寒信美無留滯心歸懐所歡¶
生事轉相仍憂心牽葛藤猶然傍虎穴不復履春冰絶¶
俗懐兄弟違親畏友朋小兒從我出門户有誰應¶
　　陽城龍泉寺　　　　　　　　　田從典¶
古寺埋雲樹纔瞻墖影微溪喧珠迸落花爛錦重圍寂¶
<pb:KR2k0049_WYG_223-85a>¶
歴乾坤小虚明色相歸諸天一迴步頓與世情違¶
　　柳朴渠　　　　　　　　　　　張聨箕¶
細雨迷山逕微茫曙色分一溪相激宕衆動自氤氲人¶
跡穴中隠雞聲嶺外聞僊源疑可接居者半棲雲¶
　　首夏游仁壽寺　　　　　　　　郭九會¶
古寺出城隅浮圖逼太虚隂晴分氣象神鬼有驅除䆳¶
窟龍蛇隠荒苔鳥雀餘磴危登未得惆悵斷碑書¶
　　登大中樓　　　　　　　　　　劉　棐¶
<pb:KR2k0049_WYG_223-85b>¶
金鰲翻地軸疑待後人來厯象三時正泉刀五市開逺¶
烟娟女渡落日館甥臺舊是汾河水湯湯百折來¶
　　登三十三天峰二首　　　　　　鄭崑瑛¶
百丈層巒峻九天不可梯巖花隨意落石磴與雲齊忘¶
却此身上但看下界低霄端王子晉招手欲相提¶
絶徑捫蘿上凌空逼太清下窺髙鳥没俯聽急風生帶¶
様横汾水斗如却月城烟霄謀一宿伸手摘辰星¶
　　鳴謙驛　　　　　　　　　　　王秉乘¶
<pb:KR2k0049_WYG_223-86a>¶
省會東南接鳴謙一置郵雪銷山露骨冰漫水長流火¶
食浮沉計書田蚤晚秋前途猶險滑非敢惜驊騮¶
　　四過晉祠　　　　　　　　　　宋　權¶
一抹青山裏劃然别有天淙鳴羣籟寂溪靜一魚懸冬¶
日涵春色山民習水田風塵徒自厭枕潄是何年¶
　　郝家溝松　　　　　　　　　　柯　嶟¶
偃葢層層起凌雲爾獨尊千枝鍾地脈一本透天根屈¶
曲材方顯離竒節乃存風霜多歴過鐵幹傲乾坤¶
<pb:KR2k0049_WYG_223-86b>¶
　　過晉大夫狐突祠¶
閒來狐突祠剔蘚讀殘碑創建知何代荒涼適此時苔¶
封松徑少僧寂鳥聲遲亮節千秋在遺忠立晉基¶
　　觀孟門山　　　　　　　　　　南　鵬¶
聞説孟門小來看大似拳生成書案景疑在畫圖懸丹¶
化留仙蹟龍潛吐怪涎敢同銀漢使毋謂犯星躔¶
　　九月八日登月嶺酌酒　　　　　吳時諌¶
明日猶今日黄花即此花只須登月嶂何必上龍沙故¶
<pb:KR2k0049_WYG_223-87a>¶
事拘桓景清談逺孟嘉不如岩畔醉一任㡌攲斜¶
　　秋暮擬送别馮訥生暫歸鴈門三首¶
　　　　　　　　　　　　　　　　徐化溥¶
澹蕩騷壇外居然古典刑不矜學是海非以説為鈴愛¶
靜茶烟緑讀書藜杖青汾河當日業歸且證元經¶
我將香一瓣誰與古為徒子佩尊髙喆先生欿大巫笑¶
言輕甲第衣履薄紈繻芸閣虚窻月冲然道自腴¶
異書不可讀之子獨探源集裛連蒼石隃縻斷銕門百¶
<pb:KR2k0049_WYG_223-87b>¶
川思滙海兩漢欲刪繁吾道千秋在河梁酒一樽¶
　　白登遺蹟¶
平城事已矣霸跡總蕭條落日平砂淺西風古木搖共¶
知孤注險漫道六竒髙千古青山舊長歌破寂寥¶
　　青龍惠水¶
有山不必髙有水山椒潏修煉幾多人汲烹終日足紫¶
芝老碧泉瑤草叢寒渫傍水湧金蓮欲摘不可摘¶
　　覺山井¶
<pb:KR2k0049_WYG_223-88a>¶
四面供寒翠一湫湧地靈何來僧錫杖誰止月澄渟素¶
石涵秋鑑碧欄映太清此山名覺者一汲悟常惺¶
　　銀釵嶺¶
可憐經過處不比脱簪行妖冶偏多態委佗故墮粧翠¶
鈿朝露冷細草暮雲黄莫訝馳香輦蘭膏已作荒¶
　　栢巖夜明　　　　　　　　　　宋起鳳¶
古刹荒山裏人人傳夜珠不須璃火緑自與月光殊山¶
鬼潛幽壁蛟龍蠖一隅巖空靈氣散乆已暗僧廚¶
<pb:KR2k0049_WYG_223-88b>¶
　　張留侯　　　　　　　　　　　梁　廸¶
子房名相後鄉井是純留在漢為湯沐依韓即首丘英¶
風欽廟貌世業感松楸邑乘書流寓何人識故侯¶
　　鮑司𨽻¶
髙名傳渤海行誼衆同尊家政聞提甕人情見舉旛七¶
亡遭世難一死答君恩代産忠良輩天心此際存¶
　　鮑闗内¶
新莽讐仇在從軍戈自揮已曾青犢破始向赤符歸爵¶
<pb:KR2k0049_WYG_223-89a>¶
受通侯賜家承司隸威過陵拜故主忠義古今稀¶
　　鮑太尉¶
漢亭論舊徳誰不仰流風家世三司諌勲名再入公法¶
令朝貴避恩使楚囚空恠得乘驄馬人欽行步工¶
　　鮑司農¶
漢代南陽守聲華昭古今冠裳四代貴恩澤九年深神¶
父人爭頌名臣帝所欽司農徵拜日真快吏民心¶
　　亦隠(并序/)　　　　　　　　　　章　經¶
<pb:KR2k0049_WYG_223-89b>¶
　古云大隠在山林小隠在城市余令壺邑不敢當䝉¶
　莊吏隠小築數椽暇時攜琴而入亦寄意爾¶
會心何所見小築逈幽然虚牖凝花雨空堦暗竹烟親¶
人魚鳥在托意水雲前不必南山下咏歌䝉叟篇¶
　　䝉城驛曉發　　　　　　　　　沈　荃¶
小驛催殘漏輕裝動曉輪鴉翻林外月霜凈馬頭塵旭¶
日横山帶和風拂草茵蒼茫烟霧裏何處問三秦¶
　七律(上/)¶
<pb:KR2k0049_WYG_223-90a>¶
唐¶
　　廣勝寺　　　　　　　　　　　太　宗¶
鶴立蛇形勢未休五天文字鬼神愁龍盤梵質層峰峭¶
鳳展翎儀已巻收正覺印同真聖道邪魔交閉絶蹤由¶
儒門弟子應難識穿耳胡僧笑㸃頭¶
　　過裴舍人故居　　　　　　　　劉長卿¶
慘慘天寒獨掩扃紛紛黄葉滿空庭孤墳何處依山木¶
百口無家學水萍籬花猶及重陽發鄰笛那堪落日聽¶
<pb:KR2k0049_WYG_223-90b>¶
書幌無人長不倦秋來芳草自為螢¶
　　送襄垣王君歸南陽别墅　　　　韓　翃¶
都門霽後不飛塵草色萋萋滿路春雙兔坡東千室吏¶
三鴉水上一歸人愁眠客舍衣香滿走渡河橋馬汗新¶
少婦比來多逺望應知蟢子上羅巾¶
　　題舜廟　　　　　　　　　　　張　濯¶
古都遺廟出河濆萬代千秋仰聖君蒲坂城邊長逝水¶
蒼梧野外不歸雲寥寥象設魂應在寂寂虞篇徳已聞¶
<pb:KR2k0049_WYG_223-91a>¶
向晚風吹庭下栢猶疑琴曲韻南薫¶
　　奉和李觀察登河中白樓　　　　耿　湋¶
城上髙樓飛鳥齊從公一遂躡丹梯黄河曲盡流天外¶
白日輪輕落海西玉樹九重長在夢雲衢一望杳如迷¶
何心更和陽春奏况復秋風聞戰&KR0911;¶
　　賀李觀察禱河神降雨¶
質明齋祭北風微騶馭千羣擁廟扉玉帛纔敷雲淡淡¶
笙鏞未撤雨霏霏路邊五稼添膏長河上雙旌帶溼歸¶
<pb:KR2k0049_WYG_223-91b>¶
若出敬亭山下作何人敢和謝元暉¶
　　春日喜雨奉和馬侍中宴白樓　　盧　綸¶
鸛鶴相呼緑野寛鼎臣閒倚玉欄干洪河擁沫流仍急¶
蒼嶺和雲色更寒豔豔風光呈瑞嵗泠泠歌頌振琱盤¶
今朝醉舞共鄉老不覺傾敧獬豸冠¶
　　九日奉陪侍郎登白樓¶
碧霄孤鶴發清音上宰因添望闕心睥睨三層連步障¶
茱茰一朶映華簪紅霞似綺河如帶白露團珠菊散金¶
<pb:KR2k0049_WYG_223-92a>¶
此日所從何所問儼然冠劍擁成林¶
　　鸛雀樓　　　　　　　　　　　李　益¶
鸛雀樓西百尺牆汀洲雲樹共茫茫漢家簫皷空流水¶
魏國山河半夕陽事去千年猶恨速愁來一日即為長¶
風烟並起思鄉望遠目非春亦自傷¶
　　贈王屋道士赴詔　　　　　　　王　建¶
玉皇符詔下天壇玳瑁頭簪白角冠鶴遣院中童子養¶
鹿憑山下老人看法成不怕刀槍利體實常欺石榻寒¶
<pb:KR2k0049_WYG_223-92b>¶
能斷世間腥血味長生只要一丸丹¶
　　送崔判官使太原　　　　　　　武元衡¶
勞君車馬此逡巡我與劉君本世親兩地山河分節制¶
十年京洛共風塵笙歌幾處堯天月羅綺長留蜀國春¶
報主由來須盡敵相期萬里寳刀新¶
　　聖恩洗雪鎮州寄獻裴相公　　　楊巨源¶
天借春光洗緑林戰塵收盡見花隂好生本是君王徳¶
忍死何妨壯士心曽賀截雲翻柵逺仍聞劚凍下營深¶
<pb:KR2k0049_WYG_223-93a>¶
井陘昨日雙旗入蕭相無言淚濕襟¶
　　為河中少尹酬盧員外¶
謝傅旌旗控上游盧郎罇俎借前籌舜城風土臨清廟¶
魏國山川在白樓雲寺當時接髙步水亭今日又同遊¶
滿筵舊府笙歌在獨有羊曇最涙流¶
　　遊晉祠上李逢吉相公　　　　　令狐楚¶
不歴晉祠三十年白頭重到一凄然泉聲自昔鏘寒玉¶
草色雖秋耀翠鈿少壯同遊寧有數尊榮再會便無縁¶
<pb:KR2k0049_WYG_223-93b>¶
相思臨水下雙淚寄入并汾向洛川¶
　　和太原鄭中丞登龍興寺閣　　　歐陽詹¶
青窻朱戸半天開極目凝神望幾迴晉國頽墉生草樹¶
皇家瑞氣在樓臺千條水入黄河去萬㸃山從紫塞來¶
獨恨侍遊違長者不知髙意是誰陪¶
　　送渾大夫赴豐州　　　　　　　劉禹錫¶
鳳銜新詔降恩華又見旌旗出渾家故吏來辭辛屬國¶
精兵願逐李輕車氊裘君長迎風馭錦帶酋豪踏雪衙¶
<pb:KR2k0049_WYG_223-94a>¶
其奈明年好春日無人喚看牡丹花¶
　　令狐相公自天平移鎮太原以詩申賀¶
北都留守將天兵出入香街宿禁扄&KR0911;皷夜聞驚朔鴈¶
旌旗曉動拂參星孔璋舊檄家家有叔度新歌處處聽¶
夷落遙知真漢相爭來屈膝看儀刑¶
　　和裴侍郎送令狐相公鎮太原¶
十萬天兵貂錦衣晉城風日斗生輝行臺僕射深恩重¶
從事中郎舊路歸疊皷蹙成汾水浪閃旗驚斷塞鴻飛¶
<pb:KR2k0049_WYG_223-94b>¶
邊庭自此無烽火擁節還來坐紫微¶
　　胡山人歸王屋因有贈　　　　　張　籍¶
轉轉無成到白頭人間舉眼盡堪愁此生已是蹉跎去¶
每事應從鹵莽休雖作閒官少拘束難逢勝景可淹留¶
君歸與訪移家處若箇峰頭最較幽¶
　　慚問囚　　　　　　　　　　　元　稹¶
司馬子微壇上頭與君深結白雲儔尚平邨落擬連買¶
王屋山泉為别遊各待陸渾求一尉共資三徑便同休¶
<pb:KR2k0049_WYG_223-95a>¶
那知今日蜀門路帶月夜行縁問囚¶
　　天壇上境¶
野人性僻窮深僻芸署官閒不似官萬里洞中朝玉帝¶
九光霞外宿天壇洪漣浩𣺌東溟曙白日低回上境寒¶
因為南昌檢仙籍馬君家世奉還丹¶
　　送令狐相公赴太原　　　　　　白居易¶
六纛雙旌萬鐵衣并汾舊路滿光輝青衫書記何年去¶
紅斾將軍昨日歸詩作馬蹄隨筆走獵酣鷹翅伴觥飛¶
<pb:KR2k0049_WYG_223-95b>¶
此都莫作多時計再為蒼生入紫微¶
　　天壇峰下贈杜録事¶
年顔氣力漸衰殘王屋中峰欲上難頂上將探小有洞¶
喉中須嚥大還丹河車九轉宜精鍊火候三年在好看¶
他日藥成分一粒與君先去掃天壇¶
　　司馬遷墓　　　　　　　　　　牟　融¶
落落長才負不羈中原回首益堪悲英雄此日誰能薦¶
聲價當時衆所推一代髙風留異國百年遺跡剰殘碑¶
<pb:KR2k0049_WYG_223-96a>¶
經過祠客空惆悵落日寒烟賦黍離¶
　　送韓將軍之鴈門　　　　　　　陳去疾¶
荒塞烽烟百道馳鴈門風色暗旌旗破圍鐵騎長驅疾¶
飲血將軍轉戰危畫角吹開邊月靜縵纓不信虜塵窺¶
歸來長揖功成後黄石當年故有期¶
　　和趙相公登鸛雀樓　　　　　　殷堯藩¶
危樓髙架泬寥天上相閒登立綵㫋樹色到京三百里¶
河流歸漢幾千年晴峰聳日當周道秋榖垂花滿舜田¶
<pb:KR2k0049_WYG_223-96b>¶
雲路何人見髙志最看西面赤䦨前¶
　　送李相公昭義平復起北宣慰員外副行¶
　　　　　　　　　　　　　　　　顧非熊¶
天井雖收宼未平所司促戰急王程曉馳雲騎穿花去¶
夜與星郎帶月行新詠盡題闗外事故鄉因過洛陽城¶
時逢寒食游人識竟説從來有大名¶
　　盧秀才將出王屋髙步名場(江南相/逢贈别)¶
　　　　　　　　　　　　　　　　朱慶餘¶
<pb:KR2k0049_WYG_223-97a>¶
王屋山人有古文欲攀青桂弄氛氲將攜健筆干明主¶
莫向仙壇問白雲馳逐寜教爭處讓是非偏忌衆人分¶
交游話我憑君道除却鱸魚更不聞¶
　　永樂殷堯藩明府縣池嘉蓮詠　　雍　陶¶
青蘋白石匝蓮塘水裏蓮開帶瑞光露濕紅芳雙朶重¶
風飄緑蔕一枝長同心梔子徒誇豔合穗嘉禾豈解香¶
不獨豐祥先有應更宜花縣對潘郎¶
　　寄永樂殷堯藩明府¶
<pb:KR2k0049_WYG_223-97b>¶
古縣蕭條秋景晚昔年陶令亦如君頭巾漉酒臨黄菊¶
手板支頥向白雲百里豈能容驥足九霄終自别雞羣¶
相思不恨書來少佳句徒從闕下聞¶
　　洛下送張曼容赴上黨召　　　　杜　牧¶
歌闋罇殘恨却偏憑君不用設離筵未趍雉尾隨元老¶
且驀羊腸過少年七葉漢貂真密近一枝詵桂亦徒然¶
羽書正急徵兵地須遣頭風處處痊¶
　　駕幸河東¶
<pb:KR2k0049_WYG_223-98a>¶
捷書皆應睿謀期十萬曽無一鏃遺漢武慚夸朔方地¶
周宣休道太原師威加塞北寒來早恩入河源凍去遲¶
聽取蒲城歌舞曲凉州聲韻逺參差¶
　　晚登龍門驛樓　　　　　　　　許　渾¶
魚龍多處鑿門開萬古人知夏禹材青嶂逺分從地斷¶
洪流髙瀉自天來風雲有路皆燒尾波浪無程盡曝腮¶
心感膺門身過此晚山秋樹獨徘徊¶
　　贈河東虞押衙二首¶
<pb:KR2k0049_WYG_223-98b>¶
長劒髙歌換素衣君恩未報不言歸舊精鳥篆諳書體¶
新授龍韜識戰機萬里往來征馬瘦十年離别故人稀¶
生平志氣何人見空上西樓望落暉¶
吳門風水各萍流月滿花開嬾獨游萬里山川分曉夢¶
四鄰歌管送春愁昔年顧我長青眼今日逢君盡白頭¶
莫向尊前更惆悵古來投筆盡封侯¶
　　奉同諸公題河中任中丞新創河亭四韻之作¶
　　　　　　　　　　　　　　　　李商隠¶
<pb:KR2k0049_WYG_223-99a>¶
萬里誰能訪十洲新亭雲構壓中流河鮫縱翫難為室¶
海蜃遙驚恥化樓左右名山窮逺目東西大道鎖輕舟¶
獨留巧思傳千古長與蒲津作勝遊¶
　　題道靜院院在中條山故王顔中丞所置虢州刺¶
　　　史捨官居此今寫真存焉¶
紫府丹成化鶴羣青松手植變龍文壺中别有仙家日¶
嶺上猶多隠士雲獨坐遺芳成故事褰帷舊貌似元君¶
自憐築室靈山下徒望朝嵐與夕曛¶
<pb:KR2k0049_WYG_223-99b>¶
　　行次昭應縣道上送户部李郎中充昭義攻討¶
將軍大斾埽狂童詔選名賢贊武功暫逐虎牙臨故絳¶
逺含雞舌過新豐魚遊沸鼎知無日鳥覆危巢豈待風¶
早勒勲庸燕石上佇光綸綍漢廷中¶
　　過故府中武威公交城舊莊感事¶
信陵亭館接郊畿幽象遙通晉水祠日落髙門喧燕雀¶
風飄大樹撼熊羆新蒲似筆思投日芳草如茵憶吐時¶
山下祗今黄絹字淚痕猶墮六州兒¶
<pb:KR2k0049_WYG_223-100a>¶
　　元日田家　　　　　　　　　　薛　逢¶
南村晴雪北村梅樹裏茅簷曉盡開蠻榼出門兒婦去¶
烏龍迎路女郎來相逢但祝新正壽對舉那愁暮景催¶
長笑士林因宦别一官輕是十年迴¶
　　芙蓉溪送前資州裴使君歸京寜拜尸部裴侍郎¶
桑柘林枯&KR1593;麥乾欲分離袂百憂攢臨溪莫話前途逺¶
舉酒須歌後會難薄宦未甘霜髪改夾衣猶耐水風寒¶
遙知阮巷歸寜日幾院兒童候馬看¶
<pb:KR2k0049_WYG_223-100b>¶
　　宿王屋天壇　　　　　　　　　馬　戴¶
星斗半沈蒼翠色紅霞逺照海濤分折松曉拂天壇雪¶
投簡寒窺玉洞雲絶頂醮迴人不見深林磬度鳥應聞¶
未知誰與傳金籙獨向仙祠拜老君¶
　　送人歸上黨　　　　　　　　　薛　能¶
燕臺基壊穴狐蛇計拙因循嵗月賒兵革未銷王在鎬¶
桑蠶臨熟客還家霏微對岸漳邊雨堆阜鄰疆薊北沙¶
若到長平戰場地為求遺鏃辟魔邪¶
<pb:KR2k0049_WYG_223-101a>¶
　　送李倍巡官歸永樂舊居¶
羨君歸去五峰前往往星河實見仙麥壠夏枯成廢地¶
棗枝秋赤近髙天山泉飲犢流多變村酒經蠶味可憐¶
曾約道門終老住步虚聲裏寄閒眠¶
　　題河中亭子¶
河擘雙流島在中島中亭上正南空蒲根舊浸臨闗道¶
沙色遙飛傍苑風晴見樹卑知岳大晚聞車亂覺橋通¶
無窮勝事應須宿霜白蒹葭月在東¶
<pb:KR2k0049_WYG_223-101b>¶
　　水簾吟¶
萬滴相隨萬響兼路塵天産盡旁霑源從顥氣何因絶¶
派助前溪豈覺添豪客每來清夏葛愁人才見認秋簷¶
嘉名已極終難稱别是風流不是簾¶
　　留題汾上舊居¶
鄉園一别五年歸迴首人間總禍機尚勝鄰翁常寂寞¶
敢嫌裘馬未輕肥塵顔不見應消落庭樹曾栽已合圍¶
難説累牽還却去可憐榆柳尚依依¶
<pb:KR2k0049_WYG_223-102a>¶
　　懐汾上舊居¶
素汾千載傍吾家常憶衡門對浣紗好事喜逢投宿客¶
刈田因得自生𤓰山頭吹笛隂沈廟陌上薪蒸突兀車¶
投暗作珠何所用被人專擬害靈蛇¶
　　并州¶
少年流落在并州裘脱文君取次遊攜挈共過芳草渡¶
登臨齊凭緑楊樓庭前蛺蝶春方好牀上樗蒲宿未收¶
坊號偃松人在否餅爐南畔曲西頭¶
<pb:KR2k0049_WYG_223-102b>¶
　　平陽寓懐¶
晉國風流阻洳川家家弦管路岐邊曽為郡職隨分竹¶
亦作歌詞乞採蓮北榭逺峰閒即望西湖殘景醉常眠¶
牆花此日休迴避不是當時惡少年¶
　　春日重遊平湖¶
湖上春風發管弦須臨三十此離筵離人忽有重來日¶
遊女初非舊少年官職已辜疲瘵望詩名空被後生傳¶
啼鶯莫惜蹉跎恨閒事聽吟一兩篇¶
<pb:KR2k0049_WYG_223-103a>¶
　　題平湖¶
平湖湖畔雨晴新南北東西不隔塵映野烟波浮動日¶
損花風雨寂寥春山無俗路藏髙士岸泊仙舟憶主人¶
那得載來都未保此心離此甚情親¶
　　尉遲將軍　　　　　　　　　　劉　威¶
天仗擁門希授鉞重臣入夢豈安金江河定後威風在¶
社稷危來寄託深扶病暫將弓試力感恩重與劒論心¶
明妃若遇英雄世青塚何由怨陸沈¶
<pb:KR2k0049_WYG_223-103b>¶
　　河中陪帥遊亭　　　　　　　　温庭筠¶
倚䦨愁立獨徘徊欲賦慚非宋玉才滿坐山光搖劍㦸¶
繞城波色動樓臺鳥飛天外斜陽盡人過橋心倒影來¶
添得五湖多少恨柳花飄蕩似寒梅¶
　　蘇武廟¶
蘇武魂銷漢使前古祠髙樹兩茫然雲邊鴈斷胡天月¶
隴上羊歸塞草烟迴日樓臺非甲帳去時冠劒是丁年¶
茂陵不見封侯印空向秋波哭逝川¶
<pb:KR2k0049_WYG_223-104a>¶
　　宿題天壇觀　　　　　　　　　劉　滄¶
沐髪清齋宿洞宫桂花松韻滿巖風紫霞曉色秋山霽¶
碧落寒光霜月空華表鶴聲天外迥蓬萊仙界海門通¶
㝠心一悟虚無理寂寞元珠象罔中¶
　　送邊將之鴈門　　　　　　　　李　頻¶
防秋戎馬恐來奔詔發將軍出鴈門遙領短兵登隴首¶
獨横長劍向河源旌旗落日黄雲動皷角隂風白草翻¶
若使干戈更深入應聞收捷到崑崙¶
<pb:KR2k0049_WYG_223-104b>¶
　　遊冽石¶
遊訪曽經駐馬看竇犨遺像在林巒泉分石洞千條碧¶
人在冰壺六月寒時雨欲來騰霧靄微風初動漾波瀾¶
個中若置羊裘叟絶勝當年七里灘¶
　　詠鐵馬鞭　　　　　　　　　　李昌符¶
　鐵馬鞭長慶二年義成軍節度使曹華進獻且曰得¶
　之汴水有字刻云貞觀四年尉遲敬徳字尚在¶
漢將臨流得鐵鞭鄂侯名字舊雕鐫須為聖代無雙物¶
<pb:KR2k0049_WYG_223-105a>¶
肎逐將軍卧九泉汗馬不侵誅虜血神功今見補亡篇¶
時來終薦明君用莫歎沉埋二百年¶
　　丁未嵗歸王官谷　　　　　　　司空圖¶
家山牢落戰塵西疋馬偷歸路已迷塜上巻旗人簇立¶
花邊移寨鳥驚啼本來薄俗輕文字却致中原動皷&KR0911;¶
將取一壺閒日月長歌聲入武陵溪¶
　　山中¶
全家與我戀孤岑蹋得蒼苔一徑深逃難人多分隙地¶
<pb:KR2k0049_WYG_223-105b>¶
放生麋大出寒林名應不朽輕仙骨理到忘機近佛心¶
昨夜前溪驟雷雨晚晴閒步數峰吟¶
　　書懐¶
病來猶强引雛行力上東原欲試耕幾處馬嘶春麥長¶
一川人喜雪峰晴閒知有味心難肻道貴謀安迹易平¶
陶令若能兼不飲無絃琴亦是沽名¶
　　退棲¶
宦遊蕭索為無能移住中條最上層得劒乍如添健僕¶
<pb:KR2k0049_WYG_223-106a>¶
亡書乆似失良朋燕昭不是空憐馬支遁何妨亦愛鷹¶
自此致身繩檢外肻教世路日兢兢¶
　　題河中鸛雀樓　　　　　　　　張　喬¶
髙樓懐古動悲歌鸛雀今無野燕過樹隔五陵秋色早¶
水連三晉夕陽多漁人遺火成寒燒牧笛吹風起夜波¶
十載重來值搖落天涯歸計欲如何¶
　　隂地闗崇徽公主手跡　　　　　李山甫¶
一搯纎痕更不收翠微蒼蘚幾經秋誰陳帝子和番策¶
<pb:KR2k0049_WYG_223-106b>¶
我是男兒為國羞寒雨洗來香已盡澹烟籠著恨長留¶
可憐汾水知人意旁與吞聲未忍休¶
　　蒲津河亭　　　　　　　　　　唐彦謙¶
宿雨清秋霽景澄廣亭髙樹向晨興煙横博望乘槎水¶
日上文王避雨陵孤棹夷猶期獨往曲䦨愁絶每長憑¶
思鄉懐古多傷别况此哀吟意不勝¶
　　登鸛雀樓　　　　　　　　　　吳　融¶
鳥在林梢脚底看夕陽無際戍烟殘凍開河水奔渾急¶
<pb:KR2k0049_WYG_223-107a>¶
雪洗條山錯落寒始為一名抛故國近因多難怕長安¶
祖鞭掉折徒為爾贏得雲溪負釣竿¶
　　金橋感事¶
太行和雪疊晴空二月春郊尚朔風飲馬早聞臨渭北¶
射鵰今欲過山東百年徒有伊川歎五利寧無魏絳功¶
日暮長亭正愁絶哀笳一曲戍煙中¶
　　絳州過夏留獻鄭尚書　　　　　韋　莊¶
朝朝沈醉引金船不覺西風滿樹蟬光景暗消銀燭下¶
<pb:KR2k0049_WYG_223-107b>¶
夢魂長寄玉輪邊因循每被時流誚奮發須由國士憐¶
明日客腸何處斷緑槐風裏獨揚鞭¶
　　絳州鄭尚書　　　　　　　　　黄　滔¶
旌旗日日展東風雲稼連山雪刃空剖竹已知垂鳳食¶
摘珠何必到龍宫諌垣虚位期飛步翰苑含毫待紀公¶
誰謂唐城諸父老今時得見蜀文翁¶
　　塞上¶
塞門闗外日光微角怨單于鴈駐飛衝水路從冰解斷¶
<pb:KR2k0049_WYG_223-108a>¶
踰城人到月明歸燕山臘雪銷金甲秦苑秋風脆錦衣¶
欲弔昭君倍惆悵漢家甥舅竟相違¶
　　津亭　　　　　　　　　　　　胡　宿¶
津亭欲閲戒棠舟五兩風來不少留西北浮雲連魏闕¶
東南初日照秦樓層城𣺌𣺌人傷别芳草萋萋客倦遊¶
平樂舊歡收不得更憑飛夢到瀛洲¶
　　題靈顯觀　　　　　　　　　　吕　嵓¶
素衣丘壑寄生涯相近衡茅共幾家卧聽松音臨水石¶
<pb:KR2k0049_WYG_223-108b>¶
坐看山色老烟霞林中有鶴窺來客巖畔無人見落花¶
但把琴書消息過不須爐裏煉丹砂¶
宋¶
　　三陽山　　　　　　　　　　　陳　摶¶
十年踪跡走紅塵回首青山入夢頻紫陌縱榮爭及睡¶
朱門雖貴不如貧愁聞劒㦸扶危主悶見笙歌聒醉人¶
收拾舊書歸舊隠野花啼鳥一般春¶
　　唐崇徽公主手痕和韓内翰　　　歐陽修¶
<pb:KR2k0049_WYG_223-109a>¶
故鄉飛鳥尚啁啾何况悲笳出塞愁青塜埋魂知不返¶
翠崖遺迹為誰留玉顔自古為身累肉食何人與國謀¶
行路至今空歎息巖花澗草自春秋¶
　　送公期得假歸絳¶
風吹積雪銷太行水暖河橋楊柳芳少年初仕即京國¶
故里幾歸成鬢霜山行馬瘦春泥滑野飯天寒錫粥香¶
留連芳物佳節過束帶還來朝未央¶
　　首陽(夷齊在孟津諫伐紂而死於首陽其山在蒲/蒲乃舜都也豈非二子之意何古人之不可)¶
<pb:KR2k0049_WYG_223-109b>¶
　　　(思/哉)　　　　　　　　　　　　石延年¶
遜國同來訪聖謨適觀爭國誓師徒恥生湯武干戈日¶
寜死唐虞揖讓區大義克身安是餓清魂有所未應無¶
始終天地亡前後名骨雖雙此行孤¶
　　和道矩送客汾西村舍杏花開盛置酒其下¶
　　　　　　　　　　　　　　　　司馬光¶
田家繁杏壓枝紅逺勝桃夭與李穠何事偏宜閒處植¶
無端復向别時逢林間暫繫黄金勒花下聊飛碼碯鍾¶
<pb:KR2k0049_WYG_223-110a>¶
會待重來醉嘉樹只愁風雨不相容¶
　　從始平公城西大閲¶
滄溟浴日照春臺組練光中玉帳開汾水騰凌金皷震¶
西山宛轉斾旌迴逍遙静散晴空雨叱咤横飛逈野雷¶
坐鎮四夷真漢相武侯空復道英才¶
　　和運使舍人北園餞别行宿百井闗見寄¶
驪駒北上雪孱顔䪍矢前驅度漢闗僧室松杉青照眼¶
驛亭烟火逈依山馬銜邊草枯猶瘦鴈怯胡雲冷未還¶
<pb:KR2k0049_WYG_223-110b>¶
賤子不須回首問鬢毛蕭颯簿書間¶
　　晨發故闗寄逢吉¶
畵㦸衣中趨綘帳驛亭門外拂征鞍已嗟漂泊三年别¶
更負從容十日歡煖席未窮談笑樂陟岡相望滯留難¶
揚鞭策馬幾多意原上秋風作曉寒¶
　　送仲更歸澤州¶
太行横擁巨川回三晉由來産異才展墓乘春走鄉陌¶
負書拂曉下蘭臺河陽路側花應合天井闗頭雪未開¶
<pb:KR2k0049_WYG_223-111a>¶
會使鄉人驚六印莫羞今日敝裘來¶
　　陪始平公燕柳谿¶
谿光不動柳風輕玉帳森沉擁萬兵鷗入烟中閒自舞¶
魚翻波面喜相迎樓船下視晴天碧皷吹前驅逺陌清¶
桃李歸時應盛發薫然和氣滿春城¶
　　寄題李舍人偉蒲中新齋¶
隴上家聲勇氣殊邊庭卧皷欲安居非同王翦私求宅¶
更似甘寜晚好書劍倚寒忩風淅&KR0377;門無雜客柳蕭疎¶
<pb:KR2k0049_WYG_223-111b>¶
蒲州風土平生愛為問旁鄰地有餘¶
　　送冲卿通判河中府(校理/吳充)¶
聞道名都行有期依然想見昔遊時寒光一曲秋河轉¶
翠嶺三條夕照移孤竹舊風民有讓重華餘教俗無疵¶
不須到日方登歴已在君家十二詩¶
　　鶴鳴古洞　　　　　　　　　　趙　瞻¶
山勢嵳峩接逺峰九皋鶴淚徹長空清音彷彿蒼松外¶
疎影依稀皓月中石洞雲封仙去後桑田世換水流同¶
<pb:KR2k0049_WYG_223-112a>¶
登臨厭聽黄鸝語弄巧綿蠻噪碧叢¶
　　文湖漁唱¶
湖光瀲&KR1527;泛蓮荷欵乃漁郎慣此過笛韻吹殘紅蓼岸¶
櫓聲搖出錦鱗窩狂歌明月閒愁少放浪扁舟適興多¶
蓴菜鱸魚供一醉掉頭歸去卧煙蓑¶
　　魏侯故城　　　　　　　　　　袁藏雲¶
獨向條陽翠靄行杖藜徐步愴吟情長河漫有懐山迹¶
故國空傳讓畔名逺樹半遮干木廟斷雲猶鎖魏侯城¶
<pb:KR2k0049_WYG_223-112b>¶
可憐列土繁華地秖是寥寥作釣耕¶
　　贈清凉寺和長老　　　　　　　蘇　軾¶
代北初辭没馬塵江南來見卧雲人問禪不契前三語¶
施佛空留丈六身老去山林徒夢想雨餘鐘皷更清新¶
會須一洗黄茆瘴未用深藏白㲲巾¶
　　次舊韻贈清凉長老¶
過淮入洛地多塵舉扇西風欲汚人但怪雲山不改色¶
豈知江月解分身安心有道年顔少遇物無情句法新¶
<pb:KR2k0049_WYG_223-113a>¶
送我長蘆舟一葉笑看雪浪滿衣巾¶
　　羅漢寺　　　　　　　　　　　韓舜卿¶
山隂盛事今寥落千古風流屬晉陽况有林泉當列坐¶
不須絃管送流觴醉揮金椀青春客自濯塵纓白髪郎¶
一笑相看能幾許却憐馬首路岐長¶
天逈雲收霽色空喬林還遶寺當中隂森小徑千重竹¶
蕭颯虚亭四面風暮靄不興山抹黛夕陽西下水流紅¶
自慚怯懦承庥庇安得民稱幾寸葱¶
<pb:KR2k0049_WYG_223-113b>¶
　　寒食上塜至瀾洄莊追思祖烈感而為詩¶
　　　　　　　　　　　　　　　　司馬康¶
祖學當年向此勤子孫今日繼清芬賢能自過髙陽里¶
尊寵無慚萬石君花滿一川紅蕋亂渠環千頃翠波分¶
髙門駟馬流餘慶當見吾家世有聞¶
　　溪亭二首　　　　　　　　　　張商英¶
林檎園北小橋南水緑山青不易兼戴勝降時桑破甲¶
駕犁啼處稻抽尖柳因倒植風流甚花為新移蓓蕾纎¶
<pb:KR2k0049_WYG_223-114a>¶
獨碾雲龍坐溪石幾人今夕共銀蟾¶
蕭寺回環石磴間山光草色逺相連坐中清景追唐蹟¶
門外紅塵接渭川落澗飛泉千丈玉過牆修竹一梢烟¶
畫工誰繪當時巧移得江南在眼前¶
　　游緜山¶
夕陽返照影流東㸃㸃寒鴉過逺峰漁叟罷竿收釣餌¶
牧童吹笛弄西風日光隠隠沈滄海山色青青聳碧空¶
萬壑千崖増秀麗往來人在畫圖中¶
<pb:KR2k0049_WYG_223-114b>¶
　　五臺山¶
五頂嵯峨接太虚就中偏稱道人居毒龍池畔雲生密¶
猛虎嵓前客到疎冰雪滿山銀煆煉香花遍地錦鋪舒¶
展開坐具剛三尺已占山河五百餘¶
　　東臺¶
迢迢雲水陟峰巒漸覺天低宇宙寛東北分明瞻大海¶
西南綿緲望長安圓光化現珠千顆離照初昇火一團¶
風雨每從岩下過那羅洞裏有龍蟠¶
<pb:KR2k0049_WYG_223-115a>¶
　　南臺¶
披雲躡雪上南臺北望清凉眼豁開一片烟霞籠紫府¶
萬年松徑鎖蒼苔人遊靈境涉溪去我訪真容踏頂來¶
前後三三知者少衲僧到此費徘徊¶
　　西臺¶
寳臺髙峻峙穹蒼獅子遺踪八水傍五色雲中遊上界¶
九重天外看西方三時雨洒龍宫冷一夜風飄月桂香¶
土石亦堪消罪障那非菩薩現神光¶
<pb:KR2k0049_WYG_223-115b>¶
　　北臺¶
北臺髙聳碧崔嵬多少遊人到便回怕見目前生地獄¶
愁聞耳畔活風雷七星夜夜通峰頂六出年年積澗隈¶
熱少寒多難久駐焚修直令念成灰¶
　　中臺¶
中臺岌嶪最堪觀八面竒峰擁翠巒萬壑松濤心體靜¶
一天花雨骨毛寒重重燕水東南闊漠漠邊塵西北寛¶
信入文殊真覺海大家髙步白雲端¶
<pb:KR2k0049_WYG_223-116a>¶
　　淨名寺¶
月滿汾川寳鐸寒誰來此地葬金棺育王得道行空際¶
尊者飛光出指端天上罡風常䕶住人間刼火漫燒殘¶
大千沙界無餘跡聊向閻浮示湼槃¶
　　五臺山和韻　　　　　　　　　史　監¶
羣峰歴盡到巔巒極目清凉境界寛山入雁門真設險¶
地藏佛國即長安雨來絶澗自成響雲渡逺溪時作團¶
花落經臺鐘梵寂袈裟香靄翠雲蟠¶
<pb:KR2k0049_WYG_223-116b>¶
　　佛光寺　　　　　　　　　　　王　陶¶
五臺山上白雲浮雲散臺髙境自幽歴代珠幡懸法界¶
累朝金刹列峰頭風雷激烈龍池夜草木凄凉雁塞秋¶
世路忙忙名利客塵機到此盡應休¶
　　凌雲臺(臺在州城隅/俯臨川水)　　　　　　李中立¶
山圍平野四迴環天迥臺髙眼界寛雲漏殘陽明逺岫¶
濤翻急雨漲前灘一川勝趣四時好千里雄風三伏寒¶
誰見凌雲清絶處夜凉空翠濕闌干¶
<pb:KR2k0049_WYG_223-117a>¶
　　登洪慶觀　　　　　　　　　　適　宜¶
行到蓬萊第一宫却慚仙路印塵踪界開形勢崑崙水¶
送過烟嵐黛嵋峰經夏定知非暑氣乘時猶逮看秋容¶
不才佳景難為賦空立斜陽倚瘦笻¶
　　登洪慶觀河亭　　　　　　　　髙　昌¶
霜旄行郡試尋幽一曲圍垣遶縣周山色迎人來黛嵋¶
河聲驚夢撼黄流禹門水逈鄉闗月濟廟烟連草樹秋¶
遙指天南嵩洛近烟雲何處望神州¶
<pb:KR2k0049_WYG_223-117b>¶
　　休休亭　　　　　　　　　　　樂　沆¶
貽溪澄澈玉峰寒居士當年此考槃訪得遺基青華下¶
構成危棟白雲端人間日月雙輪轉世外襟懐九鼎安¶
醉魄吟魂如未泯也應謝我數盤桓¶
　　寄題神山縣玉兔寺　　　　　　康孝基¶
國朝梵刹多新額玉兔名存四百年曾為皇唐稱瑞應¶
得於炎宋保流傳荆山温潤嘗凝化月窟精神主缺圓¶
寺記廢興書異事豐碑采摭盡雕鐫¶
<pb:KR2k0049_WYG_223-118a>¶
　　廣勝寺　　　　　　　　　　　王　筍¶
重遊蕭寺十年過四望風烟景若何東北嶺髙明月遶¶
西南川逺夕陽多地饒勝槩連靈岳民足豐年藉緑波¶
却笑山僧無忌憚一生安處在巍峩¶
　　前題　　　　　　　　　　　　籃諫&KR0552;¶
一上危亭倚翠微曠然懐抱失塵機天遙流水分明去¶
野闊輕雲自在飛嵗景又看梅已落鄉心還見鴈將歸¶
紛紛戰國無窮事今日誰能説是非¶
<pb:KR2k0049_WYG_223-118b>¶
　　前題　　　　　　　　　　　　王　説¶
山亭十里見纎微暫出紅塵已息機次第一行寒鴈去¶
淺深千片亂霞飛青山不斷何年有流水無窮底處歸¶
自古興亡安足問世間人事轉頭非¶
　　前題　　　　　　　　　　　　曹　量¶
駐車長道莫加鞭得到幽藍頓豁然千仞嵐髙晴聚翠¶
萬年枝老莫生烟滿窻夜到天涯月一枕秋深海眼泉¶
自是寂中有真趣如何瀟洒不忘筌¶
<pb:KR2k0049_WYG_223-119a>¶
　　前題　　　　　　　　　　　　張　傅¶
亭險髙登畏力微放懐堪此養天機下窺平野遙無際¶
仰視危簷勢欲飛常日羣猿偎檻戲有時晴靄拂窻歸¶
旌軒暫駐聊凝睇應笑塵中萬事非¶
　¶
　¶
　¶
　¶
<pb:KR2k0049_WYG_223-119b>¶
　¶
　¶
　¶
　¶
　¶
　¶
　¶
　山西通志巻二百二十三¶
